<ov. met. 1.1>	In nova fert animus mutatas dicere formas
<ov. met. 1.2>	corpora; di, coeptis (nam vos mutastis et illas)
<ov. met. 1.3>	adspirate meis primaque ab origine mundi
<ov. met. 1.4>	ad mea perpetuum deducite tempora carmen.
<ov. met. 1.5>	Ante mare et terras et quod tegit omnia caelum
<ov. met. 1.6>	unus erat toto naturae vultus in orbe,
<ov. met. 1.7>	quem dixere chaos: rudis indigestaque moles
<ov. met. 1.8>	nec quicquam nisi pondus iners congestaque eodem
<ov. met. 1.9>	non bene iunctarum discordia semina rerum.
<ov. met. 1.10>	nullus adhuc mundo praebebat lumina Titan,
<ov. met. 1.11>	nec nova crescendo reparabat cornua Phoebe,
<ov. met. 1.12>	nec circumfuso pendebat in aere tellus
<ov. met. 1.13>	ponderibus librata suis, nec bracchia longo
<ov. met. 1.14>	margine terrarum porrexerat Amphitrite;
<ov. met. 1.15>	utque aer, tellus illic et pontus et aether.
<ov. met. 1.16>	Sic erat instabilis tellus, innabilis unda,
<ov. met. 1.17>	lucis egens aer: nulli sua forma manebat,
<ov. met. 1.18>	obstabatque aliis aliud, quia corpore in uno
<ov. met. 1.19>	frigida pugnabant calidis, umentia siccis,
<ov. met. 1.20>	mollia cum duris, sine pondere habentia pondus.
<ov. met. 1.21>	Hanc deus et melior litem natura diremit.
<ov. met. 1.22>	Nam caelo terras et terris abscidit undas,
<ov. met. 1.23>	et liquidum spisso secrevit ab aere caelum.
<ov. met. 1.24>	Quae postquam evolvit caecoque exemit acervo,
<ov. met. 1.25>	dissociata locis concordi pace ligavit.
<ov. met. 1.26>	Ignea convexi vis et sine pondere caeli
<ov. met. 1.27>	emicuit summaque locum sibi fecit in arce:
<ov. met. 1.28>	proximus est aer illi levitate locoque:
<ov. met. 1.29>	densior his tellus, elementaque grandia traxit
<ov. met. 1.30>	et pressa est gravitate sua: circumfluus umor
<ov. met. 1.31>	ultima possedit solidumque coercuit orbem.
<ov. met. 1.32>	Sic ubi dispositam quisquis fuit ille deorum
<ov. met. 1.33>	congeriem secuit sectamque in membra redegit,
<ov. met. 1.34>	principio terram, ne non aequalis ab omni
<ov. met. 1.35>	parte foret, magni speciem glomeravit in orbis.
<ov. met. 1.36>	Tum freta diffudit rapidisque tumescere ventis
<ov. met. 1.37>	iussit et ambitae circumdare litora terrae.
<ov. met. 1.38>	Addidit et fontes et stagna inmensa lacusque
<ov. met. 1.39>	fluminaque obliquis cinxit declivia ripis,
<ov. met. 1.40>	quae, diversa locis, partim sorbentur ab ipsa,
<ov. met. 1.41>	in mare perveniunt partim campoque recepta
<ov. met. 1.42>	liberioris aquae pro ripis litora pulsant.
<ov. met. 1.43>	Iussit et extendi campos, subsidere valles,
<ov. met. 1.44>	fronde tegi silvas, lapidosos surgere montes.
<ov. met. 1.45>	Utque duae dextra caelum totidemque sinistra
<ov. met. 1.46>	parte secant zonae, quinta est ardentior illis,
<ov. met. 1.47>	sic onus inclusum numero distinxit eodem
<ov. met. 1.48>	cura dei, totidemque plagae tellure premuntur.
<ov. met. 1.49>	Quarum quae media est, non est habitabilis aestu:
<ov. met. 1.50>	nix tegit alta duas: totidem inter utrumque locavit
<ov. met. 1.51>	temperiemque dedit mixta cum frigore flamma.
<ov. met. 1.52>	Inminet his aer. Qui quanto est pondere terrae,
<ov. met. 1.53>	pondere aquae levior tanto est onerosior igni.
<ov. met. 1.54>	Illic et nebulas, illic consistere nubes
<ov. met. 1.55>	iussit et humanas motura tonitrua mentes
<ov. met. 1.56>	et cum fulminibus facientes fulgura ventos.
<ov. met. 1.57>	His quoque non passim mundi fabricator habendum
<ov. met. 1.58>	aera permisit: vix nunc obsistitur illis,
<ov. met. 1.59>	cum sua quisque regant diverso flamina tractu,
<ov. met. 1.60>	quin lanient mundum: tanta est discordia fratrum.
<ov. met. 1.61>	Eurus ad Auroram Nabataeaque regna recessit
<ov. met. 1.62>	Persidaque et radiis iuga subdita matutinis;
<ov. met. 1.63>	vesper et occiduo quae litora sole tepescunt,
<ov. met. 1.64>	proxima sunt Zephyro: Scythiam septemque triones
<ov. met. 1.65>	horrifer invasit Boreas: contraria tellus
<ov. met. 1.66>	nubibus adsiduis pluviaque madescit ab Austro.
<ov. met. 1.67>	Haec super inposuit liquidum et gravitate carentem
<ov. met. 1.68>	aethera nec quicquam terrenae faecis habentem.
<ov. met. 1.69>	Vix ita limitibus dissaepserat omnia certis,
<ov. met. 1.70>	cum, quae pressa diu massa latuere sub illa,
<ov. met. 1.71>	sidera coeperunt toto effervescere caelo.
<ov. met. 1.72>	Neu regio foret ulla suis animalibus orba,
<ov. met. 1.73>	astra tenent caeleste solum formaeque deorum,
<ov. met. 1.74>	cesserunt nitidis habitandae piscibus undae,
<ov. met. 1.75>	terra feras cepit, volucres agitabilis aer.
<ov. met. 1.76>	Sanctius his animal mentisque capacius altae
<ov. met. 1.77>	deerat adhuc et quod dominari in cetera posset.
<ov. met. 1.78>	Natus homo est, sive hunc divino semine fecit
<ov. met. 1.79>	ille opifex rerum, mundi melioris origo,
<ov. met. 1.80>	sive recens tellus seductaque nuper ab alto
<ov. met. 1.81>	aethere cognati retinebat semina caeli;
<ov. met. 1.82>	quam satus Iapeto mixtam pluvialibus undis
<ov. met. 1.83>	finxit in effigiem moderantum cuncta deorum.
<ov. met. 1.84>	Pronaque cum spectent animalia cetera terram,
<ov. met. 1.85>	os homini sublime dedit, caelumque videre
<ov. met. 1.86>	iussit et erectos ad sidera tollere vultus.
<ov. met. 1.87>	Sic, modo quae fuerat rudis et sine imagine, tellus
<ov. met. 1.88>	induit ignotas hominum conversa figuras.
<ov. met. 1.89>	Aurea prima sata est aetas, quae vindice nullo,
<ov. met. 1.90>	sponte sua, sine lege fidem rectumque colebat.
<ov. met. 1.91>	Poena metusque aberant, nec verba minantia fixo
<ov. met. 1.92>	aere legebantur, nec supplex turba timebat
<ov. met. 1.93>	iudicis ora sui, sed erant sine vindice tuti.
<ov. met. 1.94>	Nondum caesa suis, peregrinum ut viseret orbem,
<ov. met. 1.95>	montibus in liquidas pinus descenderat undas,
<ov. met. 1.96>	nullaque mortales praeter sua litora norant.
<ov. met. 1.97>	Nondum praecipites cingebant oppida fossae;
<ov. met. 1.98>	non tuba directi, non aeris cornua flexi,
<ov. met. 1.99>	non galeae, non ensis erat: sine militis usu
<ov. met. 1.100>	mollia securae peragebant otia gentes.
<ov. met. 1.101>	ipsa quoque inmunis rastroque intacta nec ullis
<ov. met. 1.102>	saucia vomeribus per se dabat omnia tellus;
<ov. met. 1.103>	contentique cibis nullo cogente creatis
<ov. met. 1.104>	arbuteos fetus montanaque fraga legebant
<ov. met. 1.105>	cornaque et in duris haerentia mora rubetis
<ov. met. 1.106>	et quae deciderant patula Iovis arbore glandes.
<ov. met. 1.107>	Ver erat aeternum, placidique tepentibus auris
<ov. met. 1.108>	mulcebant zephyri natos sine semine flores.
<ov. met. 1.109>	Mox etiam fruges tellus inarata ferebat,
<ov. met. 1.110>	nec renovatus ager gravidis canebat aristis;
<ov. met. 1.111>	flumina iam lactis, iam flumina nectaris ibant,
<ov. met. 1.112>	flavaque de viridi stillabant ilice mella.
<ov. met. 1.113>	Postquam, Saturno tenebrosa in Tartara misso,
<ov. met. 1.114>	sub Iove mundus erat, subiit argentea proles,
<ov. met. 1.115>	auro deterior, fulvo pretiosior aere.
<ov. met. 1.116>	Iuppiter antiqui contraxit tempora veris
<ov. met. 1.117>	perque hiemes aestusque et inaequalis autumnos
<ov. met. 1.118>	et breve ver spatiis exegit quattuor annum.
<ov. met. 1.119>	Tum primum siccis aer fervoribus ustus
<ov. met. 1.120>	canduit, et ventis glacies adstricta pependit.
<ov. met. 1.121>	Tum primum subiere domus (domus antra fuerunt
<ov. met. 1.122>	et densi frutices et vinctae cortice virgae).
<ov. met. 1.123>	Semina tum primum longis Cerealia sulcis
<ov. met. 1.124>	obruta sunt, pressique iugo gemuere iuvenci.
<ov. met. 1.125>	Tertia post illam successit aenea proles,
<ov. met. 1.126>	saevior ingeniis et ad horrida promptior arma,
<ov. met. 1.127>	non scelerata tamen. De duro est ultima ferro.
<ov. met. 1.128>	Protinus inrupit venae peioris in aevum
<ov. met. 1.129>	omne nefas: fugere pudor verumque fidesque;
<ov. met. 1.130>	In quorum subiere locum fraudesque dolique
<ov. met. 1.131>	insidiaeque et vis et amor sceleratus habendi.
<ov. met. 1.132>	Vela dabat ventis (nec adhuc bene noverat illos)
<ov. met. 1.133>	navita; quaeque diu steterant in montibus altis,
<ov. met. 1.134>	fluctibus ignotis insultavere carinae,
<ov. met. 1.135>	communemque prius ceu lumina solis et auras
<ov. met. 1.136>	cautus humum longo signavit limite mensor.
<ov. met. 1.137>	Nec tantum segetes alimentaque debita dives
<ov. met. 1.138>	poscebatur humus, sed itum est in viscera terrae:
<ov. met. 1.139>	quasque recondiderat Stygiisque admoverat umbris,
<ov. met. 1.140>	effodiuntur opes, inritamenta malorum.
<ov. met. 1.141>	Iamque nocens ferrum ferroque nocentius aurum
<ov. met. 1.142>	prodierat: prodit bellum, quod pugnat utroque,
<ov. met. 1.143>	sanguineaque manu crepitantia concutit arma.
<ov. met. 1.144>	Vivitur ex rapto: non hospes ab hospite tutus,
<ov. met. 1.145>	non socer a genero; fratrum quoque gratia rara est.
<ov. met. 1.146>	Inminet exitio vir coniugis, illa mariti;
<ov. met. 1.147>	lurida terribiles miscent aconita novercae;
<ov. met. 1.148>	filius ante diem patrios inquirit in annos.
<ov. met. 1.149>	Victa iacet pietas, et virgo caede madentis,
<ov. met. 1.150>	ultima caelestum terras Astraea reliquit.
<ov. met. 1.151>	Neve foret terris securior arduus aether,
<ov. met. 1.152>	adfectasse ferunt regnum caeleste Gigantas
<ov. met. 1.153>	altaque congestos struxisse ad sidera montes.
<ov. met. 1.154>	Tum pater omnipotens misso perfregit Olympum
<ov. met. 1.155>	fulmine et excussit subiectae Pelion Ossae.
<ov. met. 1.156>	Obruta mole sua cum corpora dira iacerent,
<ov. met. 1.157>	perfusam multo natorum sanguine Terram
<ov. met. 1.158>	inmaduisse ferunt calidumque animasse cruorem,
<ov. met. 1.159>	et, ne nulla suae stirpis monimenta manerent,
<ov. met. 1.160>	in faciem vertisse hominum. Sed et illa propago
<ov. met. 1.161>	contemptrix superum saevaeque avidissima caedis
<ov. met. 1.162>	et violenta fuit: scires e sanguine natos.
<ov. met. 1.163>	Quae pater ut summa vidit Saturnius arce,
<ov. met. 1.164>	ingemit et, facto nondum vulgata recenti,
<ov. met. 1.165>	foeda Lycaoniae referens convivia mensae,
<ov. met. 1.166>	ingentes animo et dignas Iove concipit iras,
<ov. met. 1.167>	conciliumque vocat: tenuit mora nulla vocatos.
<ov. met. 1.168>	Est via sublimis, caelo manifesta sereno:
<ov. met. 1.169>	lactea nomen habet, candore notabilis ipso.
<ov. met. 1.170>	Hac iter est superis ad magni tecta Tonantis
<ov. met. 1.171>	regalemque domum. Dextra laevaque deorum
<ov. met. 1.172>	atria nobilium valvis celebrantur apertis
<ov. met. 1.173>	(plebs habitat diversa locis): hac parte potentes
<ov. met. 1.174>	caelicolae clarique suos posuere penates.
<ov. met. 1.175>	Hic locus est, quem, si verbis audacia detur,
<ov. met. 1.176>	haud timeam magni dixisse Palatia caeli.
<ov. met. 1.177>	Ergo ubi marmoreo superi sedere recessu,
<ov. met. 1.178>	celsior ipse loco sceptroque innixus eburno
<ov. met. 1.179>	terrificam capitis concussit terque quaterque
<ov. met. 1.180>	caesariem, cum qua terram, mare, sidera movit.
<ov. met. 1.181>	Talibus inde modis ora indignantia solvit:
<ov. met. 1.182>	“Non ego pro mundi regno magis anxius illa
<ov. met. 1.183>	tempestate fui, qua centum quisque parabat
<ov. met. 1.184>	inicere anguipedum captivo bracchia caelo.
<ov. met. 1.185>	Nam quamquam ferus hostis erat, tamen illud ab uno
<ov. met. 1.186>	corpore et ex una pendebat origine bellum.
<ov. met. 1.187>	Nunc mihi, qua totum Nereus circumsonat orbem,
<ov. met. 1.188>	perdendum est mortale genus: per flumina iuro
<ov. met. 1.189>	infera, sub terras Stygio labentia luco!
<ov. met. 1.190>	cuncta prius temptata: sed inmedicabile corpus
<ov. met. 1.191>	ense recidendum est, ne pars sincera trahatur.
<ov. met. 1.192>	Sunt mihi semidei, sunt rustica numina, nymphae
<ov. met. 1.193>	faunique satyrique et monticolae silvani:
<ov. met. 1.194>	quos quoniam caeli nondum dignamur honore,
<ov. met. 1.195>	quas dedimus certe terras habitare sinamus.
<ov. met. 1.196>	An satis, o superi, tutos fore creditis illos,
<ov. met. 1.197>	cum mihi, qui fulmen, qui vos habeoque regoque,
<ov. met. 1.198>	struxerit insidias notus feritate Lycaon?”
<ov. met. 1.199>	Confremuere omnes studiisque ardentibus ausum
<ov. met. 1.200>	talia deposcunt. Sic, cum manus inpia saevit
<ov. met. 1.201>	sanguine Caesareo Romanum exstinguere nomen,
<ov. met. 1.202>	attonitum tanto subitae terrore ruinae
<ov. met. 1.203>	humanum genus est totusque perhorruit orbis:
<ov. met. 1.204>	nec tibi grata minus pietas, Auguste, tuorum est,
<ov. met. 1.205>	quam fuit illa Iovi. Qui postquam voce manuque
<ov. met. 1.206>	murmura conpressit, tenuere silentia cuncti.
<ov. met. 1.207>	Substitit ut clamor pressus gravitate regentis,
<ov. met. 1.208>	Iuppiter hoc iterum sermone silentia rupit:
<ov. met. 1.209>	“Ille quidem poenas, curam hanc dimittite, solvit.
<ov. met. 1.210>	Quod tamen admissum, quae sit vindicta, docebo.
<ov. met. 1.211>	Contigerat nostras infamia temporis aures;
<ov. met. 1.212>	quam cupiens falsam summo delabor Olympo
<ov. met. 1.213>	et deus humana lustro sub imagine terras.
<ov. met. 1.214>	Longa mora est, quantum noxae sit ubique repertum,
<ov. met. 1.215>	enumerare: minor fuit ipsa infamia vero.
<ov. met. 1.216>	Maenala transieram latebris horrenda ferarum
<ov. met. 1.217>	et cum Cyllene gelidi pineta Lycaei:
<ov. met. 1.218>	Arcadis hinc sedes et inhospita tecta tyranni
<ov. met. 1.219>	ingredior, traherent cum sera crepuscula noctem.
<ov. met. 1.220>	Signa dedi venisse deum, vulgusque precari
<ov. met. 1.221>	coeperat: inridet primo pia vota Lycaon,
<ov. met. 1.222>	mox ait ’experiar deus hic, discrimine aperto,
<ov. met. 1.223>	an sit mortalis. Nec erit dubitabile verum.’
<ov. met. 1.224>	Nocte gravem somno necopina perdere morte
<ov. met. 1.225>	me parat: haec illi placet experientia veri.
<ov. met. 1.226>	Nec contentus eo est: missi de gente Molossa
<ov. met. 1.227>	obsidis unius iugulum mucrone resolvit,
<ov. met. 1.228>	atque ita semineces partim ferventibus artus
<ov. met. 1.229>	mollit aquis, partim subiecto torruit igni.
<ov. met. 1.230>	Quod simul inposuit mensis, ego vindice flamma
<ov. met. 1.231>	in domino dignos everti tecta penates.
<ov. met. 1.232>	Territus ipse fugit, nactusque silentia ruris
<ov. met. 1.233>	exululat frustraque loqui conatur: ab ipso
<ov. met. 1.234>	conligit os rabiem, solitaeque cupidine caedis
<ov. met. 1.235>	vertitur in pecudes et nunc quoque sanguine gaudet.
<ov. met. 1.236>	In villos abeunt vestes, in crura lacerti:
<ov. met. 1.237>	fit lupus et veteris servat vestigia formae.
<ov. met. 1.238>	Canities eadem est, eadem violentia vultus,
<ov. met. 1.239>	idem oculi lucent, eadem feritatis imago est.
<ov. met. 1.240>	Occidit una domus. Sed non domus una perire
<ov. met. 1.241>	digna fuit: qua terra patet, fera regnat Erinys.
<ov. met. 1.242>	In facinus iurasse putes. Dent ocius omnes
<ov. met. 1.243>	quas meruere pati (sic stat sententia) poenas.”
<ov. met. 1.244>	Dicta Iovis pars voce probant stimulosque frementi
<ov. met. 1.245>	adiciunt, alii partes adsensibus inplent.
<ov. met. 1.246>	Est tamen humani generis iactura dolori
<ov. met. 1.247>	omnibus, et, quae sit terrae mortalibus orbae
<ov. met. 1.248>	forma futura, rogant, quis sit laturus in aras
<ov. met. 1.249>	tura, ferisne paret populandas tradere terras.
<ov. met. 1.250>	Talia quaerentes (sibi enim fore cetera curae)
<ov. met. 1.251>	rex superum trepidare vetat subolemque priori
<ov. met. 1.252>	dissimilem populo promittit origine mira.
<ov. met. 1.253>	Iamque erat in totas sparsurus fulmina terras:
<ov. met. 1.254>	sed timuit, ne forte sacer tot ab ignibus aether
<ov. met. 1.255>	conciperet flammas longusque ardesceret axis:
<ov. met. 1.256>	esse quoque in fatis reminiscitur, adfore tempus,
<ov. met. 1.257>	quo mare, quo tellus correptaque regia caeli
<ov. met. 1.258>	ardeat et mundi moles obsessa laboret.
<ov. met. 1.259>	Tela reponuntur manibus fabricata Cyclopum:
<ov. met. 1.260>	poena placet diversa, genus mortale sub undis
<ov. met. 1.261>	perdere et ex omni nimbos demittere caelo.
<ov. met. 1.262>	Protinus Aeoliis Aquilonem claudit in antris
<ov. met. 1.263>	et quaecumque fugant inductas flamina nubes
<ov. met. 1.264>	emittitque Notum. Madidis Notus evolat alis,
<ov. met. 1.265>	terribilem picea tectus caligine vultum:
<ov. met. 1.266>	barba gravis nimbis, canis fluit unda capillis;
<ov. met. 1.267>	fronte sedent nebulae, rorant pennaeque sinusque.
<ov. met. 1.268>	Utque manu late pendentia nubila pressit,
<ov. met. 1.269>	fit fragor: hinc densi funduntur ab aethere nimbi.
<ov. met. 1.270>	Nuntia Iunonis varios induta colores
<ov. met. 1.271>	concipit Iris aquas alimentaque nubibus adfert.
<ov. met. 1.272>	Sternuntur segetes et deplorata coloni
<ov. met. 1.273>	vota iacent, longique perit labor inritus anni.
<ov. met. 1.274>	Nec caelo contenta suo est Iovis ira, sed illum
<ov. met. 1.275>	caeruleus frater iuvat auxiliaribus undis.
<ov. met. 1.276>	Convocat hic amnes. Qui postquam tecta tyranni
<ov. met. 1.277>	intravere sui, “non est hortamine longo
<ov. met. 1.278>	nunc” ait “utendum. Vires effundite vestras:
<ov. met. 1.279>	sic opus est! aperite domos ac mole remota
<ov. met. 1.280>	fluminibus vestris totas inmittite habenas!”
<ov. met. 1.281>	Iusserat; hi redeunt ac fontibus ora relaxant
<ov. met. 1.282>	et defrenato volvuntur in aequora cursu.
<ov. met. 1.283>	Ipse tridente suo terram percussit: at illa
<ov. met. 1.284>	intremuit motuque vias patefecit aquarum.
<ov. met. 1.285>	Exspatiata ruunt per apertos flumina campos
<ov. met. 1.286>	cumque satis arbusta simul pecudesque virosque
<ov. met. 1.287>	tectaque cumque suis rapiunt penetralia sacris.
<ov. met. 1.288>	Siqua domus mansit potuitque resistere tanto
<ov. met. 1.289>	indeiecta malo, culmen tamen altior huius
<ov. met. 1.290>	unda tegit, pressaeque latent sub gurgite turres.
<ov. met. 1.291>	Iamque mare et tellus nullum discrimen habebant:
<ov. met. 1.292>	omnia pontus erant; deerant quoque litora ponto.
<ov. met. 1.293>	Occupat hic collem, cumba sedet alter adunca
<ov. met. 1.294>	et ducit remos illic, ubi nuper ararat,
<ov. met. 1.295>	ille supra segetes aut mersae culmina villae
<ov. met. 1.296>	navigat, hic summa piscem deprendit in ulmo.
<ov. met. 1.297>	Figitur in viridi, si fors tulit, ancora prato,
<ov. met. 1.298>	aut subiecta terunt curvae vineta carinae;
<ov. met. 1.299>	et, modo qua graciles gramen carpsere capellae,
<ov. met. 1.300>	nunc ibi deformes ponunt sua corpora phocae.
<ov. met. 1.301>	Mirantur sub aqua lucos urbesque domosque
<ov. met. 1.302>	Nereides, silvasque tenent delphines et altis
<ov. met. 1.303>	incursant ramis agitataque robora pulsant.
<ov. met. 1.304>	Nat lupus inter oves, fulvos vehit unda leones,
<ov. met. 1.305>	unda vehit tigres, nec vires fulminis apro,
<ov. met. 1.306>	crura nec ablato prosunt velocia cervo.
<ov. met. 1.307>	Quaesitisque diu terris, ubi sistere possit,
<ov. met. 1.308>	in mare lassatis volucris vaga decidit alis.
<ov. met. 1.309>	Obruerat tumulos inmensa licentia ponti,
<ov. met. 1.310>	pulsabantque novi montana cacumina fluctus.
<ov. met. 1.311>	Maxima pars unda rapitur; quibus unda pepercit,
<ov. met. 1.312>	illos longa domant inopi ieiunia victu.
<ov. met. 1.313>	Separat Aonios Oetaeis Phocis ab arvis,
<ov. met. 1.314>	terra ferax, dum terra fuit, sed tempore in illo
<ov. met. 1.315>	pars maris et latus subitarum campus aquarum.
<ov. met. 1.316>	Mons ibi verticibus petit arduus astra duobus,
<ov. met. 1.317>	nomine Parnasus, superantque cacumina nubes.
<ov. met. 1.318>	Hic ubi Deucalion (nam cetera texerat aequor)
<ov. met. 1.319>	cum consorte tori parva rate vectus adhaesit,
<ov. met. 1.320>	Corycidas nymphas et numina montis adorant
<ov. met. 1.321>	fatidicamque Themin, quae tunc oracla tenebat.
<ov. met. 1.322>	Non illo melior quisquam nec amantior aequi
<ov. met. 1.323>	vir fuit aut illa metuentior ulla deorum.
<ov. met. 1.324>	Iuppiter ut liquidis stagnare paludibus orbem
<ov. met. 1.325>	et superesse virum de tot modo milibus unum,
<ov. met. 1.326>	et superesse videt de tot modo milibus unam,
<ov. met. 1.327>	innocuos ambo, cultores numinis ambo,
<ov. met. 1.328>	nubila disiecit nimbisque aquilone remotis
<ov. met. 1.329>	et caelo terras ostendit et aethera terris.
<ov. met. 1.330>	Nec maris ira manet, positoque tricuspide telo
<ov. met. 1.331>	mulcet aquas rector pelagi supraque profundum
<ov. met. 1.332>	exstantem atque umeros innato murice tectum
<ov. met. 1.333>	caeruleum Tritona vocat conchaeque sonanti
<ov. met. 1.334>	inspirare iubet fluctusque et flumina signo
<ov. met. 1.335>	iam revocare dato. Cava bucina sumitur illi,
<ov. met. 1.336>	tortilis, in latum quae turbine crescit ab imo,
<ov. met. 1.337>	bucina, quae medio concepit ubi aera ponto,
<ov. met. 1.338>	litora voce replet sub utroque iacentia Phoebo.
<ov. met. 1.339>	Tunc quoque, ut ora dei madida rorantia barba
<ov. met. 1.340>	contigit et cecinit iussos inflata receptus,
<ov. met. 1.341>	omnibus audita est telluris et aequoris undis,
<ov. met. 1.342>	et quibus est undis audita, coercuit omnes.
<ov. met. 1.343>	Iam mare litus habet, plenos capit alveus amnes,
<ov. met. 1.344>	flumina subsidunt collesque exire videntur,
<ov. met. 1.345>	surgit humus, crescunt loca decrescentibus undis,
<ov. met. 1.346>	postque diem longam nudata cacumina silvae
<ov. met. 1.347>	ostendunt limumque tenent in fronde relictum.
<ov. met. 1.348>	Redditus orbis erat. Quem postquam vidit inanem
<ov. met. 1.349>	et desolatas agere alta silentia terras,
<ov. met. 1.350>	Deucalion lacrimis ita Pyrrham adfatur obortis:
<ov. met. 1.351>	“O soror, o coniunx, o femina sola superstes,
<ov. met. 1.352>	quam commune mihi genus et patruelis origo,
<ov. met. 1.353>	deinde torus iunxit, nunc ipsa pericula iungunt,
<ov. met. 1.354>	terrarum, quascumque vident occasus et ortus,
<ov. met. 1.355>	nos duo turba sumus; possedit cetera pontus.
<ov. met. 1.356>	Haec quoque adhuc vitae non est fiducia nostrae
<ov. met. 1.357>	certa satis; terrent etiam nunc nubila mentem.
<ov. met. 1.358>	Quis tibi, si sine me fatis erepta fuisses,
<ov. met. 1.359>	nunc animus, miseranda, foret? quo sola timorem
<ov. met. 1.360>	ferre modo posses? quo consolante doleres?
<ov. met. 1.361>	Namque ego (crede mihi) si te quoque pontus haberet,
<ov. met. 1.362>	te sequerer, coniunx, et me quoque pontus haberet.
<ov. met. 1.363>	O utinam possim populos reparare paternis
<ov. met. 1.364>	artibus atque animas formatae infundere terrae!
<ov. met. 1.365>	Nunc genus in nobis restat mortale duobus
<ov. met. 1.366>	(sic visum superis) hominumque exempla manemus.”
<ov. met. 1.367>	Dixerat, et flebant. Placuit caeleste precari
<ov. met. 1.368>	numen et auxilium per sacras quaerere sortes.
<ov. met. 1.369>	Nulla mora est: adeunt pariter Cephisidas undas,
<ov. met. 1.370>	ut nondum liquidas, sic iam vada nota secantes.
<ov. met. 1.371>	Inde ubi libatos inroravere liquores
<ov. met. 1.372>	vestibus et capiti, flectunt vestigia sanctae
<ov. met. 1.373>	ad delubra deae, quorum fastigia turpi
<ov. met. 1.374>	pallebant musco stabantque sine ignibus arae.
<ov. met. 1.375>	Ut templi tetigere gradus, procumbit uterque
<ov. met. 1.376>	pronus humi gelidoque pavens dedit oscula saxo
<ov. met. 1.377>	atque ita “si precibus” dixerunt “numina iustis
<ov. met. 1.378>	victa remollescunt, si flectitur ira deorum,
<ov. met. 1.379>	dic, Themi, qua generis damnum reparabile nostri
<ov. met. 1.380>	arte sit, et mersis fer opem, mitissima, rebus.”
<ov. met. 1.381>	Mota dea est sortemque dedit: “Discedite templo
<ov. met. 1.382>	et velate caput cinctasque resolvite vestes
<ov. met. 1.383>	ossaque post tergum magnae iactate parentis.”
<ov. met. 1.384>	Obstipuere diu, rumpitque silentia voce
<ov. met. 1.385>	Pyrrha prior iussisque deae parere recusat,
<ov. met. 1.386>	detque sibi veniam pavido rogat ore, pavetque
<ov. met. 1.387>	laedere iactatis maternas ossibus umbras.
<ov. met. 1.388>	Interea repetunt caecis obscura latebris
<ov. met. 1.389>	verba datae sortis secum inter seque volutant.
<ov. met. 1.390>	Inde Promethides placidis Epimethida dictis
<ov. met. 1.391>	mulcet et “aut fallax” ait “est sollertia nobis,
<ov. met. 1.392>	aut pia sunt nullumque nefas oracula suadent.
<ov. met. 1.393>	Magna parens terra est, lapides in corpore terrae
<ov. met. 1.394>	ossa reor dici; iacere hos post terga iubemur.”
<ov. met. 1.395>	Coniugis augurio quamquam Titania mota est,
<ov. met. 1.396>	spes tamen in dubio est: adeo caelestibus ambo
<ov. met. 1.397>	diffidunt monitis. Sed quid temptare nocebit?
<ov. met. 1.398>	Discedunt velantque caput tunicasque recingunt
<ov. met. 1.399>	et iussos lapides sua post vestigia mittunt.
<ov. met. 1.400>	Saxa (quis hoc credat, nisi sit pro teste vetustas?)
<ov. met. 1.401>	ponere duritiem coepere suumque rigorem
<ov. met. 1.402>	mollirique mora mollitaque ducere formam.
<ov. met. 1.403>	Mox ubi creverunt naturaque mitior illis
<ov. met. 1.404>	contigit, ut quaedam, sic non manifesta, videri
<ov. met. 1.405>	forma potest hominis, sed, uti de marmore coepta,
<ov. met. 1.406>	non exacta satis rudibusque simillima signis.
<ov. met. 1.407>	Quae tamen ex illis aliquo pars umida suco
<ov. met. 1.408>	et terrena fuit, versa est in corporis usum;
<ov. met. 1.409>	quod solidum est flectique nequit, mutatur in ossa;
<ov. met. 1.410>	quae modo vena fuit, sub eodem nomine mansit;
<ov. met. 1.411>	inque brevi spatio superorum numine saxa
<ov. met. 1.412>	missa viri manibus faciem traxere virorum,
<ov. met. 1.413>	et de femineo reparata est femina iactu.
<ov. met. 1.414>	Inde genus durum sumus experiensque laborum
<ov. met. 1.415>	et documenta damus qua simus origine nati.
<ov. met. 1.416>	Cetera diversis tellus animalia formis
<ov. met. 1.417>	sponte sua peperit, postquam vetus umor ab igne
<ov. met. 1.418>	percaluit solis, caenumque udaeque paludes
<ov. met. 1.419>	intumuere aestu, fecundaque semina rerum
<ov. met. 1.420>	vivaci nutrita solo ceu matris in alvo
<ov. met. 1.421>	creverunt faciemque aliquam cepere morando.
<ov. met. 1.422>	Sic ubi deseruit madidos septemfluus agros
<ov. met. 1.423>	Nilus et antiquo sua flumina reddidit alveo
<ov. met. 1.424>	aetherioque recens exarsit sidere limus,
<ov. met. 1.425>	plurima cultores versis animalia glaebis
<ov. met. 1.426>	inveniunt, et in his quaedam modo coepta per ipsum
<ov. met. 1.427>	nascendi spatium, quaedam inperfecta suisque
<ov. met. 1.428>	trunca vident numeris; et eodem in corpore saepe
<ov. met. 1.429>	altera pars vivit, rudis est pars altera tellus.
<ov. met. 1.430>	Quippe ubi temperiem sumpsere umorque calorque,
<ov. met. 1.431>	concipiunt, et ab his oriuntur cuncta duobus;
<ov. met. 1.432>	cumque sit ignis aquae pugnax, vapor umidus omnes
<ov. met. 1.433>	res creat, et discors concordia fetibus apta est.
<ov. met. 1.434>	Ergo ubi diluvio tellus lutulenta recenti
<ov. met. 1.435>	solibus aetheriis altoque recanduit aestu,
<ov. met. 1.436>	edidit innumeras species, partimque figuras
<ov. met. 1.437>	rettulit antiquas, partim nova monstra creavit.
<ov. met. 1.438>	Illa quidem nollet, sed te quoque, maxime Python,
<ov. met. 1.439>	tum genuit, populisque novis, incognite serpens,
<ov. met. 1.440>	terror eras: tantum spatii de monte tenebas.
<ov. met. 1.441>	Hunc deus arquitenens, et numquam talibus armis
<ov. met. 1.442>	ante nisi in dammis capreisque fugacibus usus,
<ov. met. 1.443>	mille gravem telis exhausta paene pharetra
<ov. met. 1.444>	perdidit effuso per vulnera nigra veneno.
<ov. met. 1.445>	Neve operis famam posset delere vetustas,
<ov. met. 1.446>	instituit sacros celebri certamine ludos,
<ov. met. 1.447>	Pythia perdomitae serpentis nomine dictos.
<ov. met. 1.448>	Hic iuvenum quicumque manu pedibusve rotave
<ov. met. 1.449>	vicerat, aesculeae capiebat frondis honorem:
<ov. met. 1.450>	nondum laurus erat, longoque decentia crine
<ov. met. 1.451>	tempora cingebat de qualibet arbore Phoebus.
<ov. met. 1.452>	Primus amor Phoebi Daphne Peneia, quem non
<ov. met. 1.453>	fors ignara dedit, sed saeva Cupidinis ira.
<ov. met. 1.454>	Delius hunc, nuper victa serpente superbus,
<ov. met. 1.455>	viderat adducto flectentem cornua nervo
<ov. met. 1.456>	“quid” que “tibi, lascive puer, cum fortibus armis?”
<ov. met. 1.457>	dixerat, “ista decent umeros gestamina nostros,
<ov. met. 1.458>	qui dare certa ferae, dare vulnera possumus hosti,
<ov. met. 1.459>	qui modo pestifero tot iugera ventre prementem
<ov. met. 1.460>	stravimus innumeris tumidum Pythona sagittis.
<ov. met. 1.461>	Tu face nescio quos esto contentus amores
<ov. met. 1.462>	inritare tua, nec laudes adsere nostras.”
<ov. met. 1.463>	Filius huic Veneris “figat tuus omnia, Phoebe,
<ov. met. 1.464>	te meus arcus:” ait “quantoque animalia cedunt
<ov. met. 1.465>	cuncta deo tanto minor est tua gloria nostra.”
<ov. met. 1.466>	Dixit et eliso percussis aere pennis
<ov. met. 1.467>	inpiger umbrosa Parnasi constitit arce
<ov. met. 1.468>	eque sagittifera prompsit duo tela pharetra
<ov. met. 1.469>	diversorum operum: fugat hoc, facit illud amorem.
<ov. met. 1.470>	Quod facit, auratum est et cuspide fulget acuta;
<ov. met. 1.471>	quod fugat, obtusum est et habet sub harundine plumbum.
<ov. met. 1.472>	Hoc deus in nympha Peneide fixit, at illo
<ov. met. 1.473>	laesit Apollineas traiecta per ossa medullas.
<ov. met. 1.474>	Protinus alter amat, fugit altera nomen amantis
<ov. met. 1.475>	silvarum tenebris captivarumque ferarum
<ov. met. 1.476>	exuviis gaudens innuptaeque aemula Phoebes.
<ov. met. 1.477>	Vitta coercebat positos sine lege capillos.
<ov. met. 1.478>	Multi illam petiere, illa aversata petentes
<ov. met. 1.479>	inpatiens expersque viri nemora avia lustrat,
<ov. met. 1.480>	nec quid Hymen, quid Amor, quid sint conubia curat.
<ov. met. 1.481>	Saepe pater dixit “generum mihi, filia, debes,”
<ov. met. 1.482>	saepe pater dixit “debes mihi nata, nepotes:”
<ov. met. 1.483>	illa, velut crimen taedas exosa iugales,
<ov. met. 1.484>	pulchra verecundo suffunditur ora rubore,
<ov. met. 1.485>	inque patris blandis haerens cervice lacertis
<ov. met. 1.486>	“da mihi perpetua, genitor carissime,” dixit
<ov. met. 1.487>	“virginitate frui: dedit hoc pater ante Dianae.”
<ov. met. 1.488>	Ille quidem obsequitur, sed te decor iste quod optas
<ov. met. 1.489>	esse vetat. Votoque tuo tua forma repugnat:
<ov. met. 1.490>	Phoebus amat visaeque cupit conubia Daphnes,
<ov. met. 1.491>	quodque cupit, sperat, suaque illum oracula fallunt.
<ov. met. 1.492>	Utque leves stipulae demptis adolentur aristis,
<ov. met. 1.493>	ut facibus saepes ardent, quas forte viator
<ov. met. 1.494>	vel nimis admovit vel iam sub luce reliquit,
<ov. met. 1.495>	sic deus in flammas abiit, sic pectore toto
<ov. met. 1.496>	uritur et sterilem sperando nutrit amorem.
<ov. met. 1.497>	Spectat inornatos collo pendere capillos
<ov. met. 1.498>	et “quid, si comantur?” ait. Videt igne micantes
<ov. met. 1.499>	sideribus similes oculos, videt oscula, quae non
<ov. met. 1.500>	est vidisse satis; laudat digitosque manusque
<ov. met. 1.501>	bracchiaque et nudos media plus parte lacertos.
<ov. met. 1.502>	Siqua latent, meliora putat. Fugit ocior aura
<ov. met. 1.503>	illa levi neque ad haec revocantis verba resistit:
<ov. met. 1.504>	“Nympha, precor, Penei, mane! Non insequor hostis:
<ov. met. 1.505>	nympha, mane! sic agna lupum, sic cerva leonem,
<ov. met. 1.506>	sic aquilam penna fugiunt trepidante columbae,
<ov. met. 1.507>	hostes quaeque suos: amor est mihi causa sequendi.
<ov. met. 1.508>	Me miserum! ne prona cadas indignave laedi
<ov. met. 1.509>	crura notent sentes et sim tibi causa doloris.
<ov. met. 1.510>	Aspera, qua properas, loca sunt. Moderatius, oro,
<ov. met. 1.511>	curre fugamque inhibe; moderatius insequar ipse.
<ov. met. 1.512>	Cui placeas, inquire tamen. Non incola montis,
<ov. met. 1.513>	non ego sum pastor, non hic armenta gregesque
<ov. met. 1.514>	horridus observo. Nescis, temeraria, nescis
<ov. met. 1.515>	quem fugias, ideoque fugis. Mihi Delphica tellus
<ov. met. 1.516>	et Claros et Tenedos Patareaque regia servit,
<ov. met. 1.517>	Iuppiter est genitor; per me quod eritque fuitque
<ov. met. 1.518>	estque patet; per me concordant carmina nervis.
<ov. met. 1.519>	Certa quidem nostra est, nostra tamen una sagitta
<ov. met. 1.520>	certior, in vacuo quae vulnera pectore fecit.
<ov. met. 1.521>	Inventum medicina meum est, opiferque per orbem
<ov. met. 1.522>	dicor, et herbarum subiecta potentia nobis:
<ov. met. 1.523>	ei mihi, quod nullis amor est sanabilis herbis
<ov. met. 1.524>	nec prosunt domino, quae prosunt omnibus, artes.”
<ov. met. 1.525>	Plura locuturum timido Peneia cursu
<ov. met. 1.526>	fugit cumque ipso verba inperfecta reliquit,
<ov. met. 1.527>	tum quoque visa decens. Nudabant corpora venti,
<ov. met. 1.528>	obviaque adversas vibrabant flamina vestes,
<ov. met. 1.529>	et levis inpulsos retro dabat aura capillos,
<ov. met. 1.530>	auctaque forma fuga est. Sed enim non sustinet ultra
<ov. met. 1.531>	perdere blanditias iuvenis deus, utque monebat
<ov. met. 1.532>	ipse Amor, admisso sequitur vestigia passu.
<ov. met. 1.533>	Ut canis in vacuo leporem cum Gallicus arvo
<ov. met. 1.534>	vidit, et hic praedam pedibus petit, ille salutem:
<ov. met. 1.535>	alter inhaesuro similis iam iamque tenere
<ov. met. 1.536>	sperat et extento stringit vestigia rostro,
<ov. met. 1.537>	alter in ambiguo est, an sit conprensus, et ipsis
<ov. met. 1.538>	morsibus eripitur tangentiaque ora relinquit:
<ov. met. 1.539>	sic deus et virgo est hic spe celer, illa timore.
<ov. met. 1.540>	Qui tamen insequitur pennis adiutus Amoris,
<ov. met. 1.541>	ocior est requiemque negat tergoque fugacis
<ov. met. 1.542>	inminet et crinem sparsum cervicibus adflat.
<ov. met. 1.543>	Viribus absumptis expalluit illa citaeque
<ov. met. 1.544>	victa labore fugae spectans Peneidas undas
<ov. met. 1.545>	“fer pater” inquit “opem si flumina numen habetis.
<ov. met. 1.546>	Qua nimium placui, mutando perde figuram!”
<ov. met. 1.547>	Vix prece finita torpor gravis occupat artus:
<ov. met. 1.548>	mollia cinguntur tenui praecordia libro,
<ov. met. 1.549>	in frondem crines, in ramos bracchia crescunt,
<ov. met. 1.550>	pes modo tam velox pigris radicibus haeret,
<ov. met. 1.551>	ora cacumen habet; remanet nitor unus in illa.
<ov. met. 1.552>	Hanc quoque Phoebus amat, positaque in stipite dextra
<ov. met. 1.553>	sentit adhuc trepidare novo sub cortice pectus
<ov. met. 1.554>	conplexusque suis ramos, ut membra, lacertis
<ov. met. 1.555>	oscula dat ligno: refugit tamen oscula lignum.
<ov. met. 1.556>	Cui deus “at quoniam coniunx mea non potes esse,
<ov. met. 1.557>	arbor eris certe” dixit “mea. Semper habebunt
<ov. met. 1.558>	te coma, te citharae, te nostrae, laure, pharetrae:
<ov. met. 1.559>	tu ducibus Latiis aderis, cum laeta triumphum
<ov. met. 1.560>	vox canet et visent longas Capitolia pompas:
<ov. met. 1.561>	postibus Augustis eadem fidissima custos
<ov. met. 1.562>	ante fores stabis mediamque tuebere quercum,
<ov. met. 1.563>	utque meum intonsis caput est iuvenale capillis,
<ov. met. 1.564>	tu quoque perpetuos semper gere frondis honores.”
<ov. met. 1.565>	Finierat Paean: factis modo laurea ramis
<ov. met. 1.566>	adnuit utque caput visa est agitasse cacumen.
<ov. met. 1.567>	Est nemus Haemoniae, praerupta quod undique claudit
<ov. met. 1.568>	silva: vocant Tempe. Per quae Peneus ab imo
<ov. met. 1.569>	effusus Pindo spumosis volvitur undis,
<ov. met. 1.570>	deiectuque gravi tenues agitantia fumos
<ov. met. 1.571>	nubila conducit summisque adspergine silvis
<ov. met. 1.572>	inpluit et sonitu plus quam vicina fatigat.
<ov. met. 1.573>	Haec domus, haec sedes, haec sunt penetralia magni
<ov. met. 1.574>	amnis; in his residens facto de cautibus antro,
<ov. met. 1.575>	undis iura dabat nymphisque colentibus undas.
<ov. met. 1.576>	Conveniunt illuc popularia flumina primum,
<ov. met. 1.577>	nescia, gratentur consolenturne parentem,
<ov. met. 1.578>	populifer Sperchios et inrequietus Enipeus
<ov. met. 1.579>	Apidanusque senex lenisque Amphrysos et Aeas,
<ov. met. 1.580>	moxque amnes alii, qui, qua tulit impetus illos,
<ov. met. 1.581>	in mare deducunt fessas erroribus undas.
<ov. met. 1.582>	Inachus unus abest imoque reconditus antro
<ov. met. 1.583>	fletibus auget aquas natamque miserrimus Io
<ov. met. 1.584>	luget ut amissam. Nescit, vitane fruatur,
<ov. met. 1.585>	an sit apud manes; sed quam non invenit usquam.
<ov. met. 1.586>	esse putat nusquam atque animo peiora veretur.
<ov. met. 1.587>	Viderat a patrio redeuntem Iuppiter illam
<ov. met. 1.588>	flumine et “o virgo Iove digna tuoque beatum
<ov. met. 1.589>	nescio quem factura toro, pete” dixerat “umbras
<ov. met. 1.590>	altorum nemorum” (et nemorum monstraverat umbras),
<ov. met. 1.591>	“dum calet et medio sol est altissimus orbe.
<ov. met. 1.592>	Quodsi sola times latebras intrare ferarum,
<ov. met. 1.593>	praeside tuta deo nemorum secreta subibis,
<ov. met. 1.594>	nec de plebe deo, sed qui caelestia magna
<ov. met. 1.595>	sceptra manu teneo, sed qui vaga fulmina mitto.
<ov. met. 1.596>	Ne fuge me!”—fugiebat enim. Iam pascua Lernae
<ov. met. 1.597>	consitaque arboribus Lyrcea reliquerat arva,
<ov. met. 1.598>	cum deus inducta latas caligine terras
<ov. met. 1.599>	occuluit tenuitque fugam rapuitque pudorem.
<ov. met. 1.600>	Interea medios Iuno despexit in agros
<ov. met. 1.601>	et noctis faciem nebulas fecisse volucres
<ov. met. 1.602>	sub nitido mirata die, non fluminis illas
<ov. met. 1.603>	esse, nec umenti sensit tellure remitti;
<ov. met. 1.604>	atque suus coniunx ubi sit circumspicit, ut quae
<ov. met. 1.605>	deprensi totiens iam nosset furta mariti.
<ov. met. 1.606>	Quem postquam caelo non repperit, “aut ego fallor,
<ov. met. 1.607>	aut ego laedor” ait, delapsaque ab aethere summo
<ov. met. 1.608>	constitit in terris nebulasque recedere iussit.
<ov. met. 1.609>	Coniugis adventum praesenserat inque nitentem
<ov. met. 1.610>	Inachidos vultus mutaverat ille iuvencam.
<ov. met. 1.611>	Bos quoque formosa est. Speciem Saturnia vaccae,
<ov. met. 1.612>	quamquam invita, probat, nec non et cuius et unde
<ov. met. 1.613>	quove sit armento, veri quasi nescia quaerit.
<ov. met. 1.614>	Iuppiter e terra genitam mentitur, ut auctor
<ov. met. 1.615>	desinat inquiri. Petit hanc Saturnia munus.
<ov. met. 1.616>	Quid faciat? crudele suos addicere amores,
<ov. met. 1.617>	non dare suspectum est. Pudor est qui suadeat illinc,
<ov. met. 1.618>	hinc dissuadet amor. Victus pudor esset amore;
<ov. met. 1.619>	sed leve si munus sociae generisque torique
<ov. met. 1.620>	vacca negaretur, poterat non vacca videri.
<ov. met. 1.621>	Paelice donata non protinus exuit omnem
<ov. met. 1.622>	diva metum timuitque Iovem et fuit anxia furti,
<ov. met. 1.623>	donec Arestoridae servandam tradidit Argo.
<ov. met. 1.624>	Centum luminibus cinctum caput Argus habebat:
<ov. met. 1.625>	inde suis vicibus capiebant bina quietem,
<ov. met. 1.626>	cetera servabant atque in statione manebant.
<ov. met. 1.627>	Constiterat quocumque modo, spectabat ad Io:
<ov. met. 1.628>	ante oculos Io, quamvis aversus, habebat.
<ov. met. 1.629>	Luce sinit pasci; cum sol tellure sub alta est,
<ov. met. 1.630>	claudit et indigno circumdat vincula collo.
<ov. met. 1.631>	frondibus arboreis et amara pascitur herba,
<ov. met. 1.632>	proque toro terrae non semper gramen habenti
<ov. met. 1.633>	incubat infelix limosaque flumina potat.
<ov. met. 1.634>	Illa etiam supplex Argo cum bracchia vellet
<ov. met. 1.635>	tendere, non habuit, quae bracchia tenderet Argo,
<ov. met. 1.636>	et conata queri mugitus edidit ore
<ov. met. 1.637>	pertimuitque sonos propriaque exterrita voce est.
<ov. met. 1.638>	Venit et ad ripas, ubi ludere saepe solebat,
<ov. met. 1.639>	Inachidas ripas; novaque ut conspexit in unda
<ov. met. 1.640>	cornua, pertimuit seque exsternata refugit.
<ov. met. 1.641>	Naides ignorant, ignorat et Inachus ipse,
<ov. met. 1.642>	quae sit; at illa patrem sequitur sequiturque sorores
<ov. met. 1.643>	et patitur tangi seque admirantibus offert.
<ov. met. 1.644>	Decerptas senior porrexerat Inachus herbas:
<ov. met. 1.645>	illa manus lambit patriisque dat oscula palmis
<ov. met. 1.646>	nec retinet lacrimas et, si modo verba sequantur,
<ov. met. 1.647>	oret opem nomenque suum casusque loquatur.
<ov. met. 1.648>	Littera pro verbis, quam pes in pulvere duxit,
<ov. met. 1.649>	corporis indicium mutati triste peregit.
<ov. met. 1.650>	“Me miserum!” exclamat pater Inachus inque gementis
<ov. met. 1.651>	cornibus et niveae pendens cervice iuvencae
<ov. met. 1.652>	“me miserum!” ingeminat, “tune es quaesita per omnes
<ov. met. 1.653>	nata, mihi terras? tu non inventa reperta
<ov. met. 1.654>	luctus eras levior. Retices nec mutua nostris
<ov. met. 1.655>	dicta refers, alto tantum suspiria ducis
<ov. met. 1.656>	pectore, quodque unum potes, ad mea verba remugis.
<ov. met. 1.657>	At tibi ego ignarus thalamos taedasque parabam,
<ov. met. 1.658>	spesque fuit generi mihi prima, secunda nepotum.
<ov. met. 1.659>	De grege nunc tibi vir, nunc de grege natus habendus.
<ov. met. 1.660>	Nec finire licet tantos mihi morte dolores,
<ov. met. 1.661>	sed nocet esse deum, praeclusaque ianua leti
<ov. met. 1.662>	aeternum nostros luctus extendit in aevum?”
<ov. met. 1.663>	Talia maerentem stellatus submovet Argus
<ov. met. 1.664>	ereptamque patri diversa in pascua natam
<ov. met. 1.665>	abstrahit. Ipse procul montis sublime cacumen
<ov. met. 1.666>	occupat, unde sedens partes speculatur in omnes.
<ov. met. 1.667>	Nec superum rector mala tanta Phoronidos ultra
<ov. met. 1.668>	ferre potest natumque vocat, quem lucida partu
<ov. met. 1.669>	Pleias enixa est, letoque det imperat Argum.
<ov. met. 1.670>	Parva mora est alas pedibus virgamque potenti
<ov. met. 1.671>	somniferam sumpsisse manu tegimenque capillis.
<ov. met. 1.672>	Haec ubi disposuit, patria Iove natus ab arce
<ov. met. 1.673>	desilit in terras. Illic tegimenque removit
<ov. met. 1.674>	et posuit pennas, tantummodo virga retenta est.
<ov. met. 1.675>	Hac agit, ut pastor, per devia rura capellas,
<ov. met. 1.676>	dum venit, adductas et structis cantat avenis.
<ov. met. 1.677>	Voce nova captus custos Iunonius “at tu,
<ov. met. 1.678>	quisquis es, hoc poteras mecum considere saxo,”
<ov. met. 1.679>	Argus ait, “neque enim pecori fecundior ullo
<ov. met. 1.680>	herba loco est, aptamque vides pastoribus umbram.”
<ov. met. 1.681>	Sedit Atlantiades et euntem multa loquendo
<ov. met. 1.682>	detinuit sermone diem iunctisque canendo
<ov. met. 1.683>	vincere harundinibus servantia lumina temptat.
<ov. met. 1.684>	Ille tamen pugnat molles evincere somnos
<ov. met. 1.685>	et, quamvis sopor est oculorum parte receptus,
<ov. met. 1.686>	parte tamen vigilat. Quaerit quoque (namque reperta
<ov. met. 1.687>	fistula nuper erat), qua sit ratione reperta.
<ov. met. 1.688>	Tum deus “Arcadiae gelidis in montibus” inquit
<ov. met. 1.689>	“inter hamadryadas celeberrima Nonacrinas
<ov. met. 1.690>	naias una fuit; nymphae Syringa vocabant.
<ov. met. 1.691>	Non semel et satyros eluserat illa sequentes
<ov. met. 1.692>	et quoscumque deos umbrosaque silva feraxque
<ov. met. 1.693>	rus habet. Ortygiam studiis ipsaque colebat
<ov. met. 1.694>	virginitate deam. Ritu quoque cincta Dianae
<ov. met. 1.695>	falleret et posset credi Latonia, si non
<ov. met. 1.696>	corneus huic arcus, si non foret aureus illi.
<ov. met. 1.697>	Sic quoque fallebat. Redeuntem colle Lycaeo
<ov. met. 1.698>	Pan videt hanc pinuque caput praecinctus acuta
<ov. met. 1.699>	talia verba refert”—restabat verba referre
<ov. met. 1.700>	et precibus spretis fugisse per avia nympham,
<ov. met. 1.701>	donec harenosi placidum Ladonis ad amnem
<ov. met. 1.702>	venerit. Hic illam cursum inpedientibus undis,
<ov. met. 1.703>	ut se mutarent liquidas orasse sorores,
<ov. met. 1.704>	Panaque, cum prensam sibi iam Syringa putaret,
<ov. met. 1.705>	corpore pro nymphae calamos tenuisse palustres.
<ov. met. 1.706>	Dumque ibi suspirat, motos in harundine ventos
<ov. met. 1.707>	effecisse sonum tenuem similemque querenti.
<ov. met. 1.708>	Arte nova vocisque deum dulcedine captum
<ov. met. 1.709>	‘hoc mihi concilium tecum’ dixisse ‘manebit!‘
<ov. met. 1.710>	atque ita disparibus calamis conpagine cerae
<ov. met. 1.711>	inter se iunctis nomen tenuisse puellae.
<ov. met. 1.712>	Talia dicturus vidit Cyllenius omnes
<ov. met. 1.713>	succubuisse oculos adopertaque lumina somno.
<ov. met. 1.714>	Supprimit extemplo vocem firmatque soporem
<ov. met. 1.715>	languida permulcens medicata lumina virga.
<ov. met. 1.716>	Nec mora, falcato nutantem vulnerat ense
<ov. met. 1.717>	qua collo est confine caput, saxoque cruentum
<ov. met. 1.718>	deicit et maculat praeruptam sanguine rupem.
<ov. met. 1.719>	Arge, iaces, quodque in tot lumina lumen habebas,
<ov. met. 1.720>	exstinctum est, centumque oculos nox occupat una.
<ov. met. 1.721>	Excipit hos volucrisque suae Saturnia pennis
<ov. met. 1.722>	collocat et gemmis caudam stellantibus inplet.
<ov. met. 1.723>	Protinus exarsit nec tempora distulit irae
<ov. met. 1.724>	horriferamque oculis animoque obiecit Erinyn
<ov. met. 1.725>	paelicis Argolicae stimulosque in pectore caecos
<ov. met. 1.726>	condidit et profugam per totum terruit orbem.
<ov. met. 1.727>	Ultimus inmenso restabas, Nile, labori.
<ov. met. 1.728>	Quem simul ac tetigit, positis in margine ripae
<ov. met. 1.729>	procubuit genibus resupinoque ardua collo,
<ov. met. 1.730>	quos potuit solos, tollens ad sidera vultus
<ov. met. 1.731>	et gemitu et lacrimis et luctisono mugitu
<ov. met. 1.732>	cum Iove visa queri finemque orare malorum.
<ov. met. 1.733>	Coniugis ille suae conplexus colla lacertis,
<ov. met. 1.734>	finiat ut poenas tandem, rogat “in” que “futurum
<ov. met. 1.735>	pone metus” inquit; “numquam tibi causa doloris
<ov. met. 1.736>	haec erit:” et Stygias iubet hoc audire paludes.
<ov. met. 1.737>	Ut lenita dea est, vultus capit illa priores
<ov. met. 1.738>	fitque quod ante fuit: fugiunt e corpore saetae,
<ov. met. 1.739>	cornua decrescunt, fit luminis artior orbis,
<ov. met. 1.740>	contrahitur rictus, redeunt umerique manusque,
<ov. met. 1.741>	ungulaque in quinos dilapsa absumitur ungues:
<ov. met. 1.742>	de bove nil superest formae nisi candor in illa.
<ov. met. 1.743>	Officioque pedum nymphe contenta duorum
<ov. met. 1.744>	erigitur metuitque loqui, ne more iuvencae
<ov. met. 1.745>	mugiat, et timide verba intermissa retemptat.
<ov. met. 1.746>	Nunc dea linigera colitur celeberrima turba,
<ov. met. 1.747>	nunc Epaphus magni genitus de semine tandem
<ov. met. 1.748>	creditur esse Iovis, perque urbes iuncta parenti
<ov. met. 1.749>	templa tenet. Fuit huic animis aequalis et annis
<ov. met. 1.750>	Sole satus Phaethon. Quem quondam magna loquentem
<ov. met. 1.751>	nec sibi cedentem Phoeboque parente superbum
<ov. met. 1.752>	non tulit Inachides, “matri” que ait “omnia demens
<ov. met. 1.753>	credis et es tumidus genitoris imagine falsi.”
<ov. met. 1.754>	Erubuit Phaethon iramque pudore repressit
<ov. met. 1.755>	et tulit ad Clymenen Epaphi convicia matrem;
<ov. met. 1.756>	“quo” que “magis doleas genetrix,” ait “ille ego liber,
<ov. met. 1.757>	ille ferox tacui. Pudet haec opprobria nobis
<ov. met. 1.758>	et dici potuisse et non potuisse refelli.
<ov. met. 1.759>	At tu, si modo sum caelesti stirpe creatus,
<ov. met. 1.760>	ede notam tanti generis meque adsere caelo.”
<ov. met. 1.761>	Dixit et inplicuit materno bracchia collo
<ov. met. 1.762>	perque suum Meropisque caput taedasque sororum
<ov. met. 1.763>	traderet oravit veri sibi signa parentis.
<ov. met. 1.764>	Ambiguum, Clymene, precibus Phaethontis an ira
<ov. met. 1.765>	mota magis dicti sibi criminis utraque caelo
<ov. met. 1.766>	bracchia porrexit spectansque ad lumina solis
<ov. met. 1.767>	“per iubar hoc” inquit “radiis insigne coruscis,
<ov. met. 1.768>	nate, tibi iuro, quod nos auditque videtque,
<ov. met. 1.769>	hoc te, quem spectas, hoc te, qui temperat orbem,
<ov. met. 1.770>	Sole satum. Si ficta loquor, neget ipse videndum
<ov. met. 1.771>	se mihi, sitque oculis lux ista novissima nostris.
<ov. met. 1.772>	Nec longus patrios labor est tibi nosse penates:
<ov. met. 1.773>	unde oritur, domus est terrae contermina nostrae.
<ov. met. 1.774>	Si modo fert animus, gradere et scitabere ab ipso.”
<ov. met. 1.775>	Emicat extemplo laetus post talia matris
<ov. met. 1.776>	dicta suae Phaethon et concipit aethera mente,
<ov. met. 1.777>	Aethiopasque suos positosque sub ignibus Indos
<ov. met. 1.778>	sidereis transit patriosque adit inpiger ortus.

<ov. met. 2.1>	Regia Solis erat sublimibus alta columnis,
<ov. met. 2.2>	clara micante auro flammasque imitante pyropo:
<ov. met. 2.3>	cuius ebur nitidum fastigia summa tegebat,
<ov. met. 2.4>	argenti bifores radiabant lumine valvae.
<ov. met. 2.5>	Materiam superabat opus: nam Mulciber illic
<ov. met. 2.6>	aequora caelarat medias cingentia terras,
<ov. met. 2.7>	terrarumque orbem, caelumque quod inminet orbi.
<ov. met. 2.8>	Caeruleos habet unda deos, Tritona canorum
<ov. met. 2.9>	Proteaque ambiguum, balaenarumque prementem
<ov. met. 2.10>	Aegaeona suis inmania terga lacertis,
<ov. met. 2.11>	Doridaque et natas, quarum pars nare videtur,
<ov. met. 2.12>	pars in mole sedens virides siccare capillos,
<ov. met. 2.13>	pisce vehi quaedam: facies non omnibus una,
<ov. met. 2.14>	non diversa tamen, qualem decet esse sororum.
<ov. met. 2.15>	Terra viros urbesque gerit silvasque ferasque
<ov. met. 2.16>	fluminaque et nymphas et cetera numina ruris.
<ov. met. 2.17>	Haec super imposita est caeli fulgentis imago
<ov. met. 2.18>	signaque sex foribus dextris totidemque sinistris.
<ov. met. 2.19>	Quo simul acclivi Clymeneia limite proles
<ov. met. 2.20>	venit et intravit dubitati tecta parentis,
<ov. met. 2.21>	protinus ad patrios sua fert vestigia vultus
<ov. met. 2.22>	consistitque procul: neque enim propiora ferebat
<ov. met. 2.23>	lumina. Purpurea velatus veste sedebat
<ov. met. 2.24>	in solio Phoebus claris lucente smaragdis.
<ov. met. 2.25>	A dextra laevaque Dies et Mensis et Annus
<ov. met. 2.26>	Saeculaque et positae spatiis aequalibus Horae
<ov. met. 2.27>	Verque novum stabat cinctum florente corona,
<ov. met. 2.28>	stabat nuda Aestas et spicea serta gerebat,
<ov. met. 2.29>	stabat et Autumnus, calcatis sordidus uvis,
<ov. met. 2.30>	et glacialis Hiems, canos hirsuta capillos.
<ov. met. 2.31>	Inde loco medius rerum novitate paventem
<ov. met. 2.32>	Sol oculis iuvenem, quibus adspicit omnia, vidit
<ov. met. 2.33>	“quae” que “viae tibi causa? quid hac” ait “arce petisti,
<ov. met. 2.34>	progenies, Phaethon, haud infitianda parenti?”
<ov. met. 2.35>	Ille refert “o lux inmensi publica mundi,
<ov. met. 2.36>	Phoebe pater, si das usum mihi nominis huius
<ov. met. 2.37>	nec falsa Clymene culpam sub imagine celat,
<ov. met. 2.38>	pignera da, genitor, per quae tua vera propago
<ov. met. 2.39>	credar, et hunc animis errorem detrahe nostris.”
<ov. met. 2.40>	Dixerat: at genitor circum caput omne micantes
<ov. met. 2.41>	deposuit radios propiusque accedere iussit;
<ov. met. 2.42>	amplexuque dato “nec tu meus esse negari
<ov. met. 2.43>	dignus es, et Clymene veros” ait “edidit ortus.
<ov. met. 2.44>	Quoque minus dubites, quodvis pete munus, ut illud
<ov. met. 2.45>	me tribuente feras. Promissis testis adesto
<ov. met. 2.46>	dis iuranda palus, oculis incognita nostris.”
<ov. met. 2.47>	Vix bene desierat, currus rogat ille paternos
<ov. met. 2.48>	inque diem alipedum ius et moderamen equorum.
<ov. met. 2.49>	Paenituit iurasse patrem. Qui terque quaterque
<ov. met. 2.50>	concutiens inlustre caput “temeraria” dixit
<ov. met. 2.51>	vox mea facta tua est. Utinam promissa liceret
<ov. met. 2.52>	non dare! confiteor, solum hoc tibi, nate, negarem.
<ov. met. 2.53>	Dissuadere licet. Non est tua tuta voluntas.
<ov. met. 2.54>	Magna petis, Phaethon, et quae nec viribus istis
<ov. met. 2.55>	munera conveniant nec tam puerilibus annis.
<ov. met. 2.56>	Sors tua mortalis, non est mortale quod optas.
<ov. met. 2.57>	Plus etiam, quam quod superis contingere possit,
<ov. met. 2.58>	nescius adfectas. Placeat sibi quisque licebit,
<ov. met. 2.59>	non tamen ignifero quisquam consistere in axe
<ov. met. 2.60>	me valet excepto. Vasti quoque rector Olympi,
<ov. met. 2.61>	qui fera terribili iaculatur fulmina dextra,
<ov. met. 2.62>	non agat hos currus: et quid Iove maius habemus?
<ov. met. 2.63>	Ardua prima via est et qua vix mane recentes
<ov. met. 2.64>	enitantur equi: medio est altissima caelo,
<ov. met. 2.65>	unde mare et terras ipsi mihi saepe videre
<ov. met. 2.66>	fit timor, et pavida trepidat formidine pectus.
<ov. met. 2.67>	Ultima prona via est et eget moderamine certo:
<ov. met. 2.68>	tunc etiam quae me subiectis excipit undis,
<ov. met. 2.69>	ne ferar in praeceps, Tethys solet ipsa vereri.
<ov. met. 2.70>	Adde quod adsidua rapitur vertigine caelum
<ov. met. 2.71>	sideraque alta trahit celerique volumine torquet.
<ov. met. 2.72>	Nitor in adversum, nec me, qui cetera, vincit
<ov. met. 2.73>	impetus, et rapido contrarius evehor orbi.
<ov. met. 2.74>	Finge datos currus:  quid ages? poterisne rotatis
<ov. met. 2.75>	obvius ire polis, ne te citus auferat axis?
<ov. met. 2.76>	Forsitan et lucos illic urbesque deorum
<ov. met. 2.77>	concipias animo delubraque ditia donis
<ov. met. 2.78>	esse? per insidias iter est formasque ferarum.
<ov. met. 2.79>	Utque viam teneas nulloque errore traharis,
<ov. met. 2.80>	per tamen adversi gradieris cornua tauri
<ov. met. 2.81>	Haemoniosque arcus violentique ora leonis
<ov. met. 2.82>	saevaque circuitu curvantem bracchia longo
<ov. met. 2.83>	scorpion atque aliter curvantem bracchia cancrum.
<ov. met. 2.84>	Nec tibi quadrupedes animosos ignibus illis,
<ov. met. 2.85>	quos in pectore habent, quos ore et naribus efflant,
<ov. met. 2.86>	in promptu regere est: vix me patiuntur, ubi acres
<ov. met. 2.87>	incaluere animi, cervixque repugnat habenis.
<ov. met. 2.88>	At tu, funesti ne sim tibi muneris auctor,
<ov. met. 2.89>	nate, cave, dum resque sinit, tua corrige vota.
<ov. met. 2.90>	Scilicet ut nostro genitum te sanguine credas,
<ov. met. 2.91>	pignera certa petis? do pignera certa timendo
<ov. met. 2.92>	et patrio pater esse metu probor. Adspice vultus
<ov. met. 2.93>	ecce meos; utinamque oculos in pectora posses
<ov. met. 2.94>	inserere et patrias intus deprendere curas!
<ov. met. 2.95>	Denique quidquid habet dives, circumspice, mundus,
<ov. met. 2.96>	eque tot ac tantis caeli terraeque marisque
<ov. met. 2.97>	posce bonis aliquid: nullam patiere repulsam.
<ov. met. 2.98>	Deprecor hoc unum, quod vero nomine poena,
<ov. met. 2.99>	non honor est: poenam, Phaethon, pro munere poscis.
<ov. met. 2.100>	Quid mea colla tenes blandis, ignare, lacertis?
<ov. met. 2.101>	ne dubita, dabitur (Stygias iuravimus undas)
<ov. met. 2.102>	quodcumque optaris:  sed tu sapientius opta.”
<ov. met. 2.103>	Finierat monitus: dictis tamen ille repugnat
<ov. met. 2.104>	propositumque premit flagratque cupidine currus.
<ov. met. 2.105>	Ergo qua licuit genitor cunctatus ad altos
<ov. met. 2.106>	deducit iuvenem, Vulcania munera, currus.
<ov. met. 2.107>	Aureus axis erat, temo aureus, aurea summae
<ov. met. 2.108>	curvatura rotae, radiorum argenteus ordo;
<ov. met. 2.109>	per iuga chrysolithi positaeque ex ordine gemmae
<ov. met. 2.110>	clara repercusso reddebant lumina Phoebo.
<ov. met. 2.111>	Dumque ea magnanimus Phaethon miratur opusque
<ov. met. 2.112>	perspicit, ecce vigil nitido patefecit ab ortu
<ov. met. 2.113>	purpureas Aurora fores et plena rosarum
<ov. met. 2.114>	atria. Diffugiunt stellae, quarum agmina cogit
<ov. met. 2.115>	Lucifer et caeli statione novissimus exit.
<ov. met. 2.116>	Quem petere ut terras mundumque rubescere vidit
<ov. met. 2.117>	cornuaque extremae velut evanescere lunae,
<ov. met. 2.118>	iungere equos Titan velocibus imperat Horis.
<ov. met. 2.119>	Iussa deae celeres peragunt, ignemque vomentes,
<ov. met. 2.120>	ambrosiae suco saturos, praesepibus altis
<ov. met. 2.121>	quadrupedes ducunt adduntque sonantia frena.
<ov. met. 2.122>	Tum pater ora sui sacro medicamine nati
<ov. met. 2.123>	contigit et rapidae fecit patientia flammae
<ov. met. 2.124>	imposuitque comae radios, praesagaque luctus
<ov. met. 2.125>	pectore sollicito repetens suspiria dixit:
<ov. met. 2.126>	“Si potes his saltem monitis parere parentis,
<ov. met. 2.127>	parce, puer, stimulis et fortius utere loris:
<ov. met. 2.128>	sponte sua properant; labor est inhibere volentes.
<ov. met. 2.129>	Nec tibi directos placeat via quinque per arcus:
<ov. met. 2.130>	sectus in obliquum est lato curvamine limes,
<ov. met. 2.131>	zonarumque trium contentus fine polumque
<ov. met. 2.132>	effugit australem iunctamque aquilonibus arcton.
<ov. met. 2.133>	Hac sit iter: manifesta rotae vestigia cernes.
<ov. met. 2.134>	Utque ferant aequos et caelum et terra calores,
<ov. met. 2.135>	nec preme nec summum molire per aethera currum.
<ov. met. 2.136>	Altius egressus caelestia tecta cremabis,
<ov. met. 2.137>	inferius terras: medio tutissimus ibis.
<ov. met. 2.138>	Neu te dexterior tortum declinet ad anguem,
<ov. met. 2.139>	neve sinisterior pressam rota ducat ad aram:
<ov. met. 2.140>	inter utrumque tene. Fortunae cetera mando,
<ov. met. 2.141>	quae iuvet et melius quam tu tibi, consulat opto.
<ov. met. 2.142>	Dum loquor, Hesperio positas in litore metas
<ov. met. 2.143>	umida nox tetigit. Non est mora libera nobis:
<ov. met. 2.144>	poscimur: effulget tenebris aurora fugatis.
<ov. met. 2.145>	Corripe lora manu, vel, si mutabile pectus
<ov. met. 2.146>	est tibi, consiliis, non curribus utere nostris,
<ov. met. 2.147>	dum potes et solidis etiamnunc sedibus adstas
<ov. met. 2.148>	dumque male optatos nondum premis inscius axes.
<ov. met. 2.149>	Quae tutus spectes, sine me dare lumina terris!”
<ov. met. 2.150>	Occupat ille levem iuvenali corpore currum,
<ov. met. 2.151>	statque super manibusque datas contingere habenas
<ov. met. 2.152>	gaudet et invito grates agit inde parenti.
<ov. met. 2.153>	Interea volucres Pyrois et Eous et Aethon,
<ov. met. 2.154>	Solis equi, quartusque Phlegon, hinnitibus auras
<ov. met. 2.155>	flammiferis implent pedibusque repagula pulsant.
<ov. met. 2.156>	Quae postquam Tethys, fatorum ignara nepotis
<ov. met. 2.157>	reppulit, et facta est inmensi copia caeli,
<ov. met. 2.158>	corripuere viam pedibusque per aera motis
<ov. met. 2.159>	obstantes scindunt nebulas pennisque levati
<ov. met. 2.160>	praetereunt ortos isdem de partibus Euros.
<ov. met. 2.161>	Sed leve pondus erat, nec quod cognoscere possent
<ov. met. 2.162>	Solis equi, solitaque iugum gravitate carebat;
<ov. met. 2.163>	utque labant curvae iusto sine pondere naves
<ov. met. 2.164>	perque mare instabiles nimia levitate feruntur,
<ov. met. 2.165>	sic onere adsueto vacuus dat in aera saltus
<ov. met. 2.166>	succutiturque alte similisque est currus inani.
<ov. met. 2.167>	Quod simulac sensere, ruunt tritumque relinquunt
<ov. met. 2.168>	quadriiugi spatium, nec quo prius ordine currunt.
<ov. met. 2.169>	Ipse pavet nec qua commissas flectat habenas,
<ov. met. 2.170>	nec scit, qua sit iter; nec, si sciat, imperet illis.
<ov. met. 2.171>	Tum primum radiis gelidi caluere triones
<ov. met. 2.172>	et vetito frustra temptarunt aequore tingi,
<ov. met. 2.173>	quaeque polo posita est glaciali proxima serpens,
<ov. met. 2.174>	frigore pigra prius nec formidabilis ulli,
<ov. met. 2.175>	incaluit sumpsitque novas fervoribus iras.
<ov. met. 2.176>	Te quoque turbatum memorant fugisse, Boote,
<ov. met. 2.177>	quamvis tardus eras et te tua plaustra tenebant.
<ov. met. 2.178>	Ut vero summo despexit ab aethere terras
<ov. met. 2.179>	infelix Phaethon penitus penitusque iacentes,
<ov. met. 2.180>	palluit et subito genua intremuere timore,
<ov. met. 2.181>	suntque oculis tenebrae per tantum lumen obortae.
<ov. met. 2.182>	Et iam mallet equos numquam tetigisse paternos,
<ov. met. 2.183>	iam cognosse genus piget et valuisse rogando,
<ov. met. 2.184>	iam Meropis dici cupiens ita fertur, ut acta
<ov. met. 2.185>	praecipiti pinus borea, cui victa remisit
<ov. met. 2.186>	frena suus rector, quam dis votisque reliquit.
<ov. met. 2.187>	Quid faciat? multum caeli post terga relictum,
<ov. met. 2.188>	ante oculos plus est! animo metitur utrumque,
<ov. met. 2.189>	et modo quos illi fatum contingere non est,
<ov. met. 2.190>	prospicit occasus, interdum respicit ortus:
<ov. met. 2.191>	quidque agat ignarus stupet et nec frena remittit
<ov. met. 2.192>	nec retinere valet nec nomina novit equorum.
<ov. met. 2.193>	Sparsa quoque in vario passim miracula caelo
<ov. met. 2.194>	vastarumque videt trepidus simulacra ferarum.
<ov. met. 2.195>	Est locus, in geminos ubi bracchia concavat arcus
<ov. met. 2.196>	scorpius et cauda flexisque utrimque lacertis
<ov. met. 2.197>	porrigit in spatium signorum membra duorum.
<ov. met. 2.198>	Hunc puer ut nigri madidum sudore veneni
<ov. met. 2.199>	vulnera curvata minitantem cuspide vidit,
<ov. met. 2.200>	mentis inops gelida formidine lora remisit.
<ov. met. 2.201>	Quae postquam summum tetigere iacentia tergum,
<ov. met. 2.202>	exspatiantur equi, nulloque inhibente per auras
<ov. met. 2.203>	ignotae regionis eunt, quaque impetus egit,
<ov. met. 2.204>	hac sine lege ruunt altoque sub aethere fixis
<ov. met. 2.205>	incursant stellis rapiuntque per avia currum.
<ov. met. 2.206>	Et modo summa petunt, modo per declive viasque
<ov. met. 2.207>	praecipites spatio terrae propiore feruntur.
<ov. met. 2.208>	Inferiusque suis fraternos currere Luna
<ov. met. 2.209>	admiratur equos, ambustaque nubila fumant;
<ov. met. 2.210>	corripitur flammis ut quaeque altissima, tellus
<ov. met. 2.211>	fissaque agit rimas et sucis aret ademptis.
<ov. met. 2.212>	Pabula canescunt, cum frondibus uritur arbor,
<ov. met. 2.213>	materiamque suo praebet seges arida damno.
<ov. met. 2.214>	Parva queror: magnae pereunt cum moenibus urbes,
<ov. met. 2.215>	cumque suis totas populis incendia gentes
<ov. met. 2.216>	in cinerem vertunt. Silvae cum montibus ardent,
<ov. met. 2.217>	ardet Athos Taurusque Cilix et Tmolus et Oete
<ov. met. 2.218>	et tum sicca, prius creberrima fontibus, Ide,
<ov. met. 2.219>	virgineusque Helicon et nondum Oeagrius Haemus;
<ov. met. 2.220>	ardet in inmensum geminatis ignibus Aetna
<ov. met. 2.221>	Parnasusque biceps et Eryx et Cynthus et Othrys,
<ov. met. 2.222>	et tandem nivibus Rhodope caritura, Mimasque
<ov. met. 2.223>	Dindymaque et Mycale natusque ad sacra Cithaeron.
<ov. met. 2.224>	Nec prosunt Scythiae sua frigora: Caucasus ardet
<ov. met. 2.225>	Ossaque cum Pindo maiorque ambobus Olympus
<ov. met. 2.226>	aeriaeque Alpes et nubifer Appenninus.
<ov. met. 2.227>	Tum vero Phaethon cunctis e partibus orbem
<ov. met. 2.228>	adspicit accensum nec tantos sustinet aestus,
<ov. met. 2.229>	ferventesque auras velut e fornace profunda
<ov. met. 2.230>	ore trahit currusque suos candescere sentit;
<ov. met. 2.231>	et neque iam cineres eiectatamque favillam
<ov. met. 2.232>	ferre potest calidoque involvitur undique fumo,
<ov. met. 2.233>	quoque eat, aut ubi sit, picea caligine tectus
<ov. met. 2.234>	nescit et arbitrio volucrum raptatur equorum.
<ov. met. 2.235>	Sanguine tum credunt in corpora summa vocato
<ov. met. 2.236>	Aethiopum populos nigrum traxisse colorem.
<ov. met. 2.237>	Tum facta est Libye raptis umoribus aestu
<ov. met. 2.238>	arida, tum nymphae passis fontesque lacusque
<ov. met. 2.239>	deflevere comis: quaerit Boeotia Dircen,
<ov. met. 2.240>	Argos Amymonen, Ephyre Pirenidas undas.
<ov. met. 2.241>	Nec sortita loco distantes flumina ripas
<ov. met. 2.242>	tuta manent: mediis Tanais fumavit in undis
<ov. met. 2.243>	Peneusque senex Teuthranteusque Caicus
<ov. met. 2.244>	et celer Ismenos cum Phegiaco Erymantho
<ov. met. 2.245>	arsurusque iterum Xanthus flavusque Lycormas,
<ov. met. 2.246>	quique recurvatis ludit Maeandrus in undis.
<ov. met. 2.247>	Mygdoniusque Melas et Taenarius Eurotas.
<ov. met. 2.248>	Arsit et Euphrates Babylonius, arsit Orontes
<ov. met. 2.249>	Thermodonque citus Gangesque et Phasis et Hister.
<ov. met. 2.250>	Aestuat Alpheus, ripae Spercheides ardent,
<ov. met. 2.251>	quodque suo Tagus amne vehit, fluit ignibus aurum,
<ov. met. 2.252>	et quae Maeonias celebrabant carmine ripas
<ov. met. 2.253>	flumineae volucres, medio caluere Caystro.
<ov. met. 2.254>	Nilus in extremum fugit perterritus orbem
<ov. met. 2.255>	occuluitque caput, quod adhuc latet: ostia septem
<ov. met. 2.256>	pulverulenta vacant, septem sine flumine valles.
<ov. met. 2.257>	Fors eadem Ismarios Hebrum cum Strymone siccat
<ov. met. 2.258>	Hesperiosque amnes Rhenum Rhodanumque Padumque,
<ov. met. 2.259>	cuique fuit rerum promissa potentia, Thybrin.
<ov. met. 2.260>	Dissilit omne solum, penetratque in Tartara rimis
<ov. met. 2.261>	lumen et infernum terret cum coniuge regem.
<ov. met. 2.262>	Et mare contrahitur, siccaeque est campus harenae
<ov. met. 2.263>	quod modo pontus erat: quosque altum texerat aequor,
<ov. met. 2.264>	exsistunt montes et sparsas Cycladas augent.
<ov. met. 2.265>	Ima petunt pisces, nec se super aequora curvi
<ov. met. 2.266>	tollere consuetas audent delphines in auras;
<ov. met. 2.267>	corpora phocarum summo resupina profundo
<ov. met. 2.268>	exanimata natant. Ipsum quoque Nerea fama est
<ov. met. 2.269>	Doridaque et natas tepidis latuisse sub antris.
<ov. met. 2.270>	Ter Neptunus aquis cum torvo bracchia vultu
<ov. met. 2.271>	exserere ausus erat, ter non tulit aeris ignes.
<ov. met. 2.272>	Alma tamen Tellus, ut erat circumdata ponto,
<ov. met. 2.273>	inter aquas pelagi contractosque undique fontes,
<ov. met. 2.274>	qui se condiderant in opacae viscera matris,
<ov. met. 2.275>	sustulit oppressos collo tenus arida vultus
<ov. met. 2.276>	opposuitque manum fronti magnoque tremore
<ov. met. 2.277>	omnia concutiens paulum subsedit et infra
<ov. met. 2.278>	quam solet esse fuit, siccaque ita voce locuta est:
<ov. met. 2.279>	“Si placet hoc, meruique, quid o tua fulmina cessant,
<ov. met. 2.280>	summe deum? liceat periturae viribus ignis
<ov. met. 2.281>	igne perire tuo clademque auctore levare.
<ov. met. 2.282>	Vix equidem fauces haec ipsa in verba resolvo”
<ov. met. 2.283>	(presserat ora vapor): “tostos en adspice crines
<ov. met. 2.284>	inque oculis tantum, tantum super ora favillae.
<ov. met. 2.285>	Hosne mihi fructus, hunc fertilitatis honorem
<ov. met. 2.286>	officiique refers, quod adunci vulnera aratri
<ov. met. 2.287>	rastrorumque fero totoque exerceor anno,
<ov. met. 2.288>	quod pecori frondes, alimentaque mitia, fruges,
<ov. met. 2.289>	humano generi, vobis quoque tura ministro?
<ov. met. 2.290>	Sed tamen exitium fac me meruisse: quid undae,
<ov. met. 2.291>	quid meruit frater? cur illi tradita sorte
<ov. met. 2.292>	aequora decrescunt et ab aethere longius absunt?
<ov. met. 2.293>	Quodsi nec fratris nec te mea gratia tangit,
<ov. met. 2.294>	at caeli miserere tui. Circumspice utrumque,
<ov. met. 2.295>	fumat uterque polus. Quos si vitiaverit ignis,
<ov. met. 2.296>	atria vestra ruent. Atlas en ipse laborat
<ov. met. 2.297>	vixque suis umeris candentem sustinet axem.
<ov. met. 2.298>	Si freta, si terrae pereunt, si regia caeli,
<ov. met. 2.299>	in chaos antiquum confundimur. Eripe flammis,
<ov. met. 2.300>	siquid adhuc superest, et rerum consule summae.”
<ov. met. 2.301>	Dixerat haec Tellus: neque enim tolerare vaporem
<ov. met. 2.302>	ulterius potuit nec dicere plura: suumque
<ov. met. 2.303>	rettulit os in se propioraque manibus antra.
<ov. met. 2.304>	At pater omnipotens, superos testatus et ipsum,
<ov. met. 2.305>	qui dederat currus, nisi opem ferat, omnia fato
<ov. met. 2.306>	interitura gravi, summam petit arduus arcem,
<ov. met. 2.307>	unde solet nubes latis inducere terris,
<ov. met. 2.308>	unde movet tonitrus vibrataque fulmina iactat.
<ov. met. 2.309>	Sed neque quas posset terris inducere nubes
<ov. met. 2.310>	tunc habuit, nec quos caelo demitteret imbres.
<ov. met. 2.311>	Intonat et dextra libratum fulmen ab aure
<ov. met. 2.312>	misit in aurigam pariterque animaque rotisque
<ov. met. 2.313>	expulit et saevis compescuit ignibus ignes.
<ov. met. 2.314>	Consternantur equi et saltu in contraria facto
<ov. met. 2.315>	colla iugo eripiunt abruptaque lora relinquunt.
<ov. met. 2.316>	Illic frena iacent, illic temone revulsus
<ov. met. 2.317>	axis, in hac radii fractarum parte rotarum,
<ov. met. 2.318>	sparsaque sunt late laceri vestigia currus.
<ov. met. 2.319>	At Phaethon rutilos flamma populante capillos,
<ov. met. 2.320>	volvitur in praeceps longoque per aera tractu
<ov. met. 2.321>	fertur, ut interdum de caelo stella sereno
<ov. met. 2.322>	etsi non cecidit, potuit cecidisse videri.
<ov. met. 2.323>	Quem procul a patria diverso maximus orbe
<ov. met. 2.324>	excipit Eridanus fumantiaque abluit ora.
<ov. met. 2.325>	Naides Hesperiae trifida fumantia flamma
<ov. met. 2.326>	corpora dant tumulo, signant quoque carmine saxum:
<ov. met. 2.327>	HIC SITUS EST PHAETHON, CURRUS AURIGA PATERNI:
<ov. met. 2.328>	QUEM SI NON TENUIT, MAGNIS TAMEN EXCIDIT AUSIS.
<ov. met. 2.329>	Nam pater obductos, luctu miserabilis aegro
<ov. met. 2.330>	condiderat vultus: et, si modo credimus, unum
<ov. met. 2.331>	isse diem sine sole ferunt: incendia lumen
<ov. met. 2.332>	praebebant aliquisque malo fuit usus in illo.
<ov. met. 2.333>	At Clymene postquam dixit quaecumque fuerunt
<ov. met. 2.334>	in tantis dicenda malis, lugubris et amens
<ov. met. 2.335>	et laniata sinus totum percensuit orbem,
<ov. met. 2.336>	exanimesque artus primo, mox ossa requirens
<ov. met. 2.337>	repperit (ossa tamen peregrina condita ripa!),
<ov. met. 2.338>	incubuitque loco nomenque in marmore lectum
<ov. met. 2.339>	perfudit lacrimis et aperto pectore fovit.
<ov. met. 2.340>	Nec minus Heliades lugent et inania morti
<ov. met. 2.341>	munera dant lacrimas, et caesae pectora palmis
<ov. met. 2.342>	non auditurum miseras Phaethonta querellas
<ov. met. 2.343>	nocte dieque vocant adsternunturque sepulcro.
<ov. met. 2.344>	Luna quater iunctis implerat cornibus orbem:
<ov. met. 2.345>	illae more suo (nam morem fecerat usus)
<ov. met. 2.346>	plangorem dederant. E quis Phaethusa, sororum
<ov. met. 2.347>	maxima, cum vellet terra procumbere, questa est
<ov. met. 2.348>	deriguisse pedes. Ad quam conata venire
<ov. met. 2.349>	candida Lampetie subita radice retenta est.
<ov. met. 2.350>	Tertia cum crinem manibus laniare pararet,
<ov. met. 2.351>	avellit frondes; haec stipite crura teneri,
<ov. met. 2.352>	illa dolet fieri longos sua bracchia ramos.
<ov. met. 2.353>	Dumque ea mirantur, complectitur inguina cortex,
<ov. met. 2.354>	perque gradus uterum pectusque umerosque manusque
<ov. met. 2.355>	ambit et exstabant tantum ora vocantia matrem.
<ov. met. 2.356>	Quid faciat mater, nisi, quo trahat impetus illam,
<ov. met. 2.357>	huc eat atque illuc, et, dum licet, oscula iungat?
<ov. met. 2.358>	Non satis est; truncis avellere corpora temptat,
<ov. met. 2.359>	et teneros manibus ramos abrumpit; at inde
<ov. met. 2.360>	sanguineae manant, tamquam de vulnere, guttae.
<ov. met. 2.361>	“Parce, precor, mater”, quaecumque est saucia, clamat,
<ov. met. 2.362>	“parce, precor: nostrum laceratur in arbore corpus.
<ov. met. 2.363>	iamque vale” —cortex in verba novissima venit.
<ov. met. 2.364>	Inde fluunt lacrimae, stillataque sole rigescunt
<ov. met. 2.365>	de ramis electra novis, quae lucidus amnis
<ov. met. 2.366>	excipit et nuribus mittit gestanda Latinis.
<ov. met. 2.367>	Adfuit huic monstro proles Stheneleia Cycnus,
<ov. met. 2.368>	qui tibi materno quamvis a sanguine iunctus,
<ov. met. 2.369>	mente tamen, Phaethon, propior fuit. Ille relicto
<ov. met. 2.370>	(nam Ligurum populos et magnas rexerat urbes)
<ov. met. 2.371>	imperio ripas virides amnemque querellis
<ov. met. 2.372>	Eridanum implerat silvamque sororibus auctam,
<ov. met. 2.373>	cum vox est tenuata viro, canaeque capillos
<ov. met. 2.374>	dissimulant plumae, collumque a pectore longe
<ov. met. 2.375>	porrigitur, digitosque ligat iunctura rubentes,
<ov. met. 2.376>	penna latus velat, tenet os sine acumine rostrum.
<ov. met. 2.377>	Fit nova Cycnus avis, nec se caeloque Iovique
<ov. met. 2.378>	credit, ut iniuste missi memor ignis ab illo:
<ov. met. 2.379>	stagna petit patulosque lacus, ignemque perosus
<ov. met. 2.380>	quae colat elegit contraria flumina flammis.
<ov. met. 2.381>	Squalidus interea genitor Phaethontis et expers
<ov. met. 2.382>	ipse sui decoris, qualis, cum deficit orbem,
<ov. met. 2.383>	esse solet, lucemque odit seque ipse diemque,
<ov. met. 2.384>	datque animum in luctus; et luctibus adicit iram
<ov. met. 2.385>	officiumque negat mundo. “Satis” inquit  “ab aevi
<ov. met. 2.386>	sors mea principiis fuit inrequieta, pigetque
<ov. met. 2.387>	actorum sine fine mihi, sine honore, laborum.
<ov. met. 2.388>	Quilibet alter agat portantes lumina currus!
<ov. met. 2.389>	Si nemo est omnesque dei non posse fatentur,
<ov. met. 2.390>	ipse agat ut saltem, dum nostras temptat habenas,
<ov. met. 2.391>	orbatura patres aliquando fulmina ponat.
<ov. met. 2.392>	Tum sciet, ignipedum vires expertus equorum,
<ov. met. 2.393>	non meruisse necem, qui non bene rexerit illos.”
<ov. met. 2.394>	Talia dicentem circumstant omnia Solem
<ov. met. 2.395>	numina, neve velit tenebras inducere rebus,
<ov. met. 2.396>	supplice voce rogant: missos quoque Iuppiter ignes
<ov. met. 2.397>	excusat precibusque minas regaliter addit.
<ov. met. 2.398>	Conligit amentes et adhuc terrore paventes
<ov. met. 2.399>	Phoebus equos stimuloque dolens et verbere saevit:
<ov. met. 2.400>	saevit enim, natumque obiectat et imputat illis.
<ov. met. 2.401>	 At pater omnipotens ingentia moenia caeli
<ov. met. 2.402>	circuit et ne quid labefactum viribus ignis
<ov. met. 2.403>	corruat explorat. Quae postquam firma suique
<ov. met. 2.404>	roboris esse videt terras hominumque labores
<ov. met. 2.405>	perspicit. Arcadiae tamen est impensior illi
<ov. met. 2.406>	cura suae: fontes et nondum audentia labi
<ov. met. 2.407>	flumina restituit dat terrae gramina, frondes
<ov. met. 2.408>	arboribus, laesasque iubet revirescere silvas.
<ov. met. 2.409>	Dum redit itque frequens, In virgine Nonacrina
<ov. met. 2.410>	haesit et accepti caluere sub ossibus ignes.
<ov. met. 2.411>	Non erat huius opus lanam mollire trahendo
<ov. met. 2.412>	nec positu variare comas; ubi fibula vestem,
<ov. met. 2.413>	vitta coercuerat neglectos alba capillos,
<ov. met. 2.414>	et modo leve manu iaculum, modo sumpserat arcum,
<ov. met. 2.415>	miles erat Phoebes: nec Maenalon attigit ulla
<ov. met. 2.416>	gratior hac Triviae. Sed nulla potentia longa est.
<ov. met. 2.417>	Ulterius medio spatium sol altus habebat,
<ov. met. 2.418>	cum subit illa nemus, quod nulla ceciderat aetas.
<ov. met. 2.419>	Exuit hic umero pharetram lentosque retendit
<ov. met. 2.420>	arcus, inque solo, quod texerat herba, iacebat
<ov. met. 2.421>	et pictam posita pharetram cervice premebat.
<ov. met. 2.422>	Iuppiter ut vidit fessam et custode vacantem,
<ov. met. 2.423>	“hoc certe furtum coniunx mea nesciet” inquit,
<ov. met. 2.424>	“aut si rescierit sunt o sunt iurgia tanti.”
<ov. met. 2.425>	Protinus induitur faciem cultumque Dianae
<ov. met. 2.426>	atque ait: “O comitum, virgo, pars una mearum,
<ov. met. 2.427>	in quibus es venata iugis?”  De caespite virgo
<ov. met. 2.428>	se levat et “salve numen, me indice”, dixit
<ov. met. 2.429>	“audiat ipse licet maius Iove.”   Ridet et audit,
<ov. met. 2.430>	et sibi praeferri se gaudet et oscula iungit
<ov. met. 2.431>	nec moderata satis nec sic a virgine danda.
<ov. met. 2.432>	Qua venata foret silva, narrare parantem
<ov. met. 2.433>	impedit amplexu, nec se sine crimine prodit.
<ov. met. 2.434>	Illa quidem contra, quantum modo femina possit
<ov. met. 2.435>	(adspiceres utinam, Saturnia: mitior esses !),
<ov. met. 2.436>	illa quidem pugnat: sed quem superare puella,
<ov. met. 2.437>	quisve Iovem poterat? — Superum petit aethera victor
<ov. met. 2.438>	Iuppiter: huic odio nemus est et conscia silva.
<ov. met. 2.439>	Unde pedem referens paene est oblita pharetram
<ov. met. 2.440>	tollere cum telis et quem suspenderat arcum.
<ov. met. 2.441>	Ecce, suo comitata choro Dictynna per altum
<ov. met. 2.442>	Maenalon ingrediens et caede superba ferarum
<ov. met. 2.443>	adspicit hanc visamque vocat: clamata refugit,
<ov. met. 2.444>	et timuit primo, ne Iuppiter esset in illa.
<ov. met. 2.445>	Sed postquam pariter nymphas incedere vidit,
<ov. met. 2.446>	sensit abesse dolos numerumque accessit ad harum.
<ov. met. 2.447>	Heu quam difficile est crimen non prodere vultu!
<ov. met. 2.448>	Vix oculos attollit humo, nec, ut ante solebat,
<ov. met. 2.449>	iuncta deae lateri, nec toto est agmine prima,
<ov. met. 2.450>	sed silet et laesi dat signa rubore pudoris;
<ov. met. 2.451>	et nisi quod virgo est poterat sentire Diana
<ov. met. 2.452>	mille notis culpam; nymphae sensisse feruntur.
<ov. met. 2.453>	Orbe resurgebant lunaria cornua nono,
<ov. met. 2.454>	cum dea venatu, fraternis languida flammis,
<ov. met. 2.455>	nacta nemus gelidum, de quo cum murmure labens
<ov. met. 2.456>	ibat et attritas versabat rivus harenas.
<ov. met. 2.457>	Ut loca laudavit, summas pede contigit undas:
<ov. met. 2.458>	his quoque laudatis   “procul est” ait “arbiter omnis;
<ov. met. 2.459>	nuda superfusis tingamus corpora lymphis.”
<ov. met. 2.460>	Parrhasis erubuit. Cunctae velamina ponunt:
<ov. met. 2.461>	una moras quaerit. Dubitanti vestis adempta est;
<ov. met. 2.462>	qua posita nudo patuit cum corpore crimen.
<ov. met. 2.463>	Attonitae manibusque uterum celare volenti
<ov. met. 2.464>	“i procul hinc”  dixit “nec sacros pollue fontes”
<ov. met. 2.465>	Cynthia; deque suo iussit secedere coetu.
<ov. met. 2.466>	Senserat hoc olim magni matrona Tonantis
<ov. met. 2.467>	distuleratque graves in idonea tempora poenas.
<ov. met. 2.468>	Causa morae nulla est, et iam puer Arcas (id ipsum
<ov. met. 2.469>	indoluit Iuno) fuerat de paelice natus.
<ov. met. 2.470>	Quo simul obvertit saevam cum lumine mentem,
<ov. met. 2.471>	“scilicet hoc etiam restabat, adultera” dixit,
<ov. met. 2.472>	“ut fecunda fores, fieretque iniuria partu
<ov. met. 2.473>	nota, Iovisque mei testatum dedecus esset.
<ov. met. 2.474>	Haud impune feres: adimam tibi nempe figuram,
<ov. met. 2.475>	qua tibi, quaque places nostro, importuna, marito.”
<ov. met. 2.476>	Dixit et adversa prensis a fronte capillis
<ov. met. 2.477>	stravit humi pronam. Tendebat bracchia supplex:
<ov. met. 2.478>	bracchia coeperunt nigris horrescere villis
<ov. met. 2.479>	curvarique manus et aduncos crescere in ungues
<ov. met. 2.480>	officioque pedum fungi, laudataque quondam
<ov. met. 2.481>	ora Iovi lato fieri deformia rictu.
<ov. met. 2.482>	Neve preces animos et verba precantia flectant
<ov. met. 2.483>	posse loqui eripitur;   vox iracunda minaxque
<ov. met. 2.484>	plenaque terroris rauco de gutture fertur.
<ov. met. 2.485>	Mens antiqua tamen facta quoque mansit in ursa,
<ov. met. 2.486>	adsiduoque suos gemitu testata dolores
<ov. met. 2.487>	qualescumque manus ad caelum et sidera tollit
<ov. met. 2.488>	ingratumque Iovem, nequeat cum dicere, sentit.
<ov. met. 2.489>	A quotiens, sola non ausa quiescere silva,
<ov. met. 2.490>	ante domum quondamque suis erravit in agris!
<ov. met. 2.491>	A quotiens per saxa canum latratibus acta est
<ov. met. 2.492>	venatrixque metu venantum territa fugit!
<ov. met. 2.493>	Saepe feris latuit visis, oblita quid esset,
<ov. met. 2.494>	ursaque conspectos in montibus horruit ursos
<ov. met. 2.495>	pertimuitque lupos, quamvis pater esset in illis.
<ov. met. 2.496>	Ecce, Lycaoniae proles, ignara parentis,
<ov. met. 2.497>	Arcas adest, ter quinque fere natalibus actis:
<ov. met. 2.498>	dumque feras sequitur, dum saltus eligit aptos
<ov. met. 2.499>	nexilibusque plagis silvas Erymanthidas ambit,
<ov. met. 2.500>	incidit in matrem; quae restitit Arcade viso
<ov. met. 2.501>	et cognoscenti similis fuit. Ille refugit
<ov. met. 2.502>	inmotosque oculos in se sine fine tenentem
<ov. met. 2.503>	nescius extimuit propiusque accedere aventi
<ov. met. 2.504>	vulnifico fuerat fixurus pectora telo.
<ov. met. 2.505>	Arcuit omnipotens pariterque ipsosque nefasque
<ov. met. 2.506>	sustulit, et celeri raptos per inania vento
<ov. met. 2.507>	imposuit caelo vicinaque sidera fecit.
<ov. met. 2.508>	Intumuit Iuno, postquam inter sidera paelex
<ov. met. 2.509>	fulsit et ad canam descendit in aequora Tethyn
<ov. met. 2.510>	Oceanumque senem, quorum reverentia movit
<ov. met. 2.511>	saepe deos, causamque viae scitantibus infit:
<ov. met. 2.512>	“Quaeritis, aetheriis quare regina deorum
<ov. met. 2.513>	sedibus huc adsim? pro me tenet altera caelum.
<ov. met. 2.514>	Mentiar, obscurum nisi nox cum fecerit orbem,
<ov. met. 2.515>	nuper honoratas summo, mea vulnera, caelo
<ov. met. 2.516>	videritis stellas illic, ubi circulus axem
<ov. met. 2.517>	ultimus extremum spatioque brevissimus ambit.
<ov. met. 2.518>	Est vero, cur quis Iunonem laedere nolit
<ov. met. 2.519>	offensamque tremat, quae prosum sola nocendo?
<ov. met. 2.520>	O ego quantum egi! quam vasta potentia nostra est!
<ov. met. 2.521>	Esse hominem vetui: facta est dea. Sic ego poenas
<ov. met. 2.522>	sontibus impono, sic est mea magna potestas.
<ov. met. 2.523>	Vindicet antiquam faciem vultusque ferinos
<ov. met. 2.524>	detrahat, Argolica quod in ante Phoronide fecit.
<ov. met. 2.525>	Cur non et pulsa ducit Iunone meoque
<ov. met. 2.526>	collocat in thalamo socerumque Lycaona sumit?
<ov. met. 2.527>	At vos si laesae tangit contemptus alumnae,
<ov. met. 2.528>	gurgite caeruleo septem prohibete triones
<ov. met. 2.529>	sideraque in caelo, stupri mercede, recepta
<ov. met. 2.530>	pellite, ne puro tingatur in aequore paelex.”
<ov. met. 2.531>	Di maris adnuerant: habili Saturnia curru
<ov. met. 2.532>	ingreditur liquidum pavonibus aethera pictis,
<ov. met. 2.533>	tam nuper pictis caeso pavonibus Argo,
<ov. met. 2.534>	quam tu nuper eras, cum candidus ante fuisses,
<ov. met. 2.535>	corve loquax, subito nigrantes versus in alas.
<ov. met. 2.536>	Nam fuit haec quondam niveis argentea pennis
<ov. met. 2.537>	ales ut aequaret totas sine labe columbas
<ov. met. 2.538>	nec servaturis vigili Capitolia voce
<ov. met. 2.539>	cederet anseribus nec amanti flumina cycno.
<ov. met. 2.540>	Lingua fuit damno; lingua faciente loquaci
<ov. met. 2.541>	qui color albus erat, nunc est contrarius albo.
<ov. met. 2.542>	Pulchrior in tota, quam Larisaea Coronis,
<ov. met. 2.543>	non fuit Haemonia: placuit tibi, Delphice, certe,
<ov. met. 2.544>	dum vel casta fuit vel inobservata. Sed ales
<ov. met. 2.545>	sensit adulterium Phoebeius, utque latentem
<ov. met. 2.546>	detegeret culpam, non exorabilis index,
<ov. met. 2.547>	ad dominum tendebat iter. Quem garrula motis
<ov. met. 2.548>	consequitur pennis, scitetur ut omnia, cornix,
<ov. met. 2.549>	auditaque viae causa “non utile carpis”
<ov. met. 2.550>	inquit “iter:  ne sperne meae praesagia linguae.
<ov. met. 2.551>	Quid fuerim quid simque vide, meritumque require:
<ov. met. 2.552>	invenies nocuisse fidem. Nam tempore quodam
<ov. met. 2.553>	Pallas Erichthonium, prolem sine matre creatam,
<ov. met. 2.554>	clauserat Actaeo texta de vimine cista
<ov. met. 2.555>	virginibusque tribus gemino de Cecrope natis
<ov. met. 2.556>	et legem dederat, sua ne secreta viderent.
<ov. met. 2.557>	Abdita fronde levi densa speculabar ab ulmo,
<ov. met. 2.558>	quid facerent. Commissa duae sine fraude tuentur,
<ov. met. 2.559>	Pandrosos atque Herse;   timidas vocat una sorores
<ov. met. 2.560>	Aglauros nodosque manu diducit, et intus
<ov. met. 2.561>	infantemque vident adporrectumque draconem.
<ov. met. 2.562>	Acta deae refero. Pro quo mihi gratia talis
<ov. met. 2.563>	redditur, ut dicar tutela pulsa Minervae
<ov. met. 2.564>	et ponar post noctis avem. Mea poena volucres
<ov. met. 2.565>	admonuisse potest ne voce pericula quaerant.
<ov. met. 2.566>	At, puto, non ultro nec quicquam tale rogantem
<ov. met. 2.567>	me petiit? ipsa licet hoc a Pallade quaeras:
<ov. met. 2.568>	quamvis irata est, non hoc irata negabit.
<ov. met. 2.569>	Nam me Phocaica clarus tellure Coroneus
<ov. met. 2.570>	(nota loquor) genuit fueramque ego regia virgo
<ov. met. 2.571>	divitibusque procis (ne me contemne) petebar.
<ov. met. 2.572>	Forma mihi nocuit. Nam cum per litora lentis
<ov. met. 2.573>	passibus, ut soleo, summa spatiarer harena,
<ov. met. 2.574>	vidit et incaluit pelagi deus; utque precando
<ov. met. 2.575>	tempora cum blandis absumpsit inania verbis,
<ov. met. 2.576>	vim parat et sequitur. Fugio densumque relinquo
<ov. met. 2.577>	litus et in molli nequiquam lassor harena.
<ov. met. 2.578>	Inde deos hominesque voco; nec contigit ullum
<ov. met. 2.579>	vox mea mortalem:    mota est pro virgine virgo
<ov. met. 2.580>	auxiliumque tulit. Tendebam bracchia caelo:
<ov. met. 2.581>	bracchia coeperunt levibus nigrescere pennis.
<ov. met. 2.582>	Reicere ex umeris vestem molibar: at illa
<ov. met. 2.583>	pluma erat inque cutem radices egerat imas.
<ov. met. 2.584>	Plangere nuda meis conabar pectora palmis:
<ov. met. 2.585>	sed neque iam palmas nec pectora nuda gerebam.
<ov. met. 2.586>	Currebam:  nec, ut ante, pedes retinebat harena,
<ov. met. 2.587>	sed summa tollebar humo. Mox alta per auras
<ov. met. 2.588>	evehor et data sum comes inculpata Minervae.
<ov. met. 2.589>	Quid tamen hoc prodest, si diro facta volucris
<ov. met. 2.590>	crimine Nyctimene nostro successit honori?
<ov. met. 2.591>	An quae per totam res est notissima Lesbon,
<ov. met. 2.592>	non audita tibi est, patrium temerasse cubile
<ov. met. 2.593>	Nyctimenen? avis illa quidem, sed conscia culpae
<ov. met. 2.594>	conspectum lucemque fugit tenebrisque pudorem
<ov. met. 2.595>	celat et a cunctis expellitur aethere toto.”
<ov. met. 2.596>	Talia dicenti “tibi” ait “revocamina” corvus
<ov. met. 2.597>	“sint precor ista malo: nos vanum spernimus omen.”
<ov. met. 2.598>	Nec coeptum dimittit iter, dominoque iacentem
<ov. met. 2.599>	cum iuvene Haemonio vidisse Coronida narrat.
<ov. met. 2.600>	Laurea delapsa est audito crimine amanti,
<ov. met. 2.601>	et pariter vultusque deo plectrumque colorque
<ov. met. 2.602>	excidit. Utque animus tumida fervebat ab ira,
<ov. met. 2.603>	arma adsueta rapit flexumque a cornibus arcum
<ov. met. 2.604>	tendit et illa suo totiens cum pectore iuncta
<ov. met. 2.605>	indevitato traiecit pectora telo.
<ov. met. 2.606>	Icta dedit gemitum, tractoque a corpore ferro
<ov. met. 2.607>	candida puniceo perfudit membra cruore,
<ov. met. 2.608>	et dixit: “Potui poenas tibi, Phoebe, dedisse,
<ov. met. 2.609>	sed peperisse prius: duo nunc moriemur in una.”
<ov. met. 2.610>	Hactenus, et pariter vitam cum sanguine fudit.
<ov. met. 2.611>	Corpus inane animae frigus letale secutum est.
<ov. met. 2.612>	Paenitet heu sero poenae crudelis amantem,
<ov. met. 2.613>	seque, quod audierit, quod sic exarserit, odit;
<ov. met. 2.614>	odit avem, per quam crimen causamque dolendi
<ov. met. 2.615>	scire coactus erat, nec non arcumque manumque
<ov. met. 2.616>	odit, cumque manu temeraria tela sagittas
<ov. met. 2.617>	conlapsamque fovet seraque ope vincere fata
<ov. met. 2.618>	nititur et medicas exercet inaniter artes.
<ov. met. 2.619>	Quae postquam frustra temptata, rogumque parari
<ov. met. 2.620>	vidit et arsuros supremis ignibus artus,
<ov. met. 2.621>	tum vero gemitus (neque enim caelestia tingi
<ov. met. 2.622>	ora licet lacrimis) alto de corde petitos
<ov. met. 2.623>	edidit, haud aliter quam cum spectante iuvenca
<ov. met. 2.624>	lactentis vituli, dextra libratus ab aure
<ov. met. 2.625>	tempora discussit claro cava malleus ictu.
<ov. met. 2.626>	Ut tamen ingratos in pectora fudit odores
<ov. met. 2.627>	et dedit amplexus iniustaque iusta peregit,
<ov. met. 2.628>	non tulit in cineres labi sua Phoebus eosdem
<ov. met. 2.629>	semina, sed natum flammis uteroque parentis
<ov. met. 2.630>	eripuit geminique tulit Chironis in antrum;
<ov. met. 2.631>	sperantemque sibi non falsae praemia linguae
<ov. met. 2.632>	inter aves albas vetuit consistere corvum.
<ov. met. 2.633>	Semifer interea divinae stirpis alumno
<ov. met. 2.634>	laetus erat mixtoque oneri gaudebat honore.
<ov. met. 2.635>	Ecce venit rutilis umeros protecta capillis
<ov. met. 2.636>	filia Centauri, quam quondam nympha Chariclo
<ov. met. 2.637>	fluminis in rapidi ripis enixa vocavit
<ov. met. 2.638>	Ocyroen. Non haec artes contenta paternas
<ov. met. 2.639>	edidicisse fuit: fatorum arcana canebat.
<ov. met. 2.640>	Ergo ubi vaticinos concepit mente furores
<ov. met. 2.641>	incaluitque deo, quem clausum pectore habebat,
<ov. met. 2.642>	adspicit infantem “toto” que “salutifer orbi
<ov. met. 2.643>	cresce puer” dixit:  “tibi se mortalia saepe
<ov. met. 2.644>	corpora debebunt; animas tibi reddere ademptas
<ov. met. 2.645>	fas erit;  idque semel dis indignantibus ausus
<ov. met. 2.646>	posse dare hoc iterum flamma prohibebere avita
<ov. met. 2.647>	eque deo corpus fies exsangue, deusque,
<ov. met. 2.648>	qui modo corpus eras, et bis tua fata novabis.
<ov. met. 2.649>	Tu quoque, care pater, nunc inmortalis et aevis
<ov. met. 2.650>	omnibus ut maneas nascendi lege creatus,
<ov. met. 2.651>	posse mori cupies, tum cum cruciabere dirae
<ov. met. 2.652>	sanguine serpentis per saucia membra recepto;
<ov. met. 2.653>	teque ex aeterno patientem numina mortis
<ov. met. 2.654>	efficient, triplicesque deae tua fila resolvent.”
<ov. met. 2.655>	Restabat fatis aliquid. Suspirat ab imis
<ov. met. 2.656>	pectoribus, lacrimaeque genis labuntur obortae,
<ov. met. 2.657>	atque ita “praevertunt” inquit “me fata, vetorque
<ov. met. 2.658>	plura loqui, vocisque meae praecluditur usus.
<ov. met. 2.659>	Non fuerant artes tanti, quae numinis iram
<ov. met. 2.660>	contraxere mihi; mallem nescisse futura.
<ov. met. 2.661>	Iam mihi subduci facies humana videtur,
<ov. met. 2.662>	iam cibus herba placet, iam latis currere campis
<ov. met. 2.663>	impetus est: in equam cognataque corpora vertor.
<ov. met. 2.664>	Tota tamen quare? pater est mihi nempe biformis.”
<ov. met. 2.665>	Talia dicenti pars est extrema querellae
<ov. met. 2.666>	intellecta parum, confusaque verba fuerunt.
<ov. met. 2.667>	Mox nec verba quidem nec equae sonus ille videtur,
<ov. met. 2.668>	sed simulantis equam, parvoque in tempore certos
<ov. met. 2.669>	edidit hinnitus et bracchia movit in herbas.
<ov. met. 2.670>	Tum digiti coeunt et quinos adligat ungues
<ov. met. 2.671>	perpetuo cornu levis ungula, crescit et oris
<ov. met. 2.672>	et colli spatium, longae pars maxima pallae
<ov. met. 2.673>	cauda fit, utque vagi crines per colla iacebant,
<ov. met. 2.674>	in dextras abiere iubas: pariterque novata est
<ov. met. 2.675>	et vox et facies nomen quoque monstra dedere.
<ov. met. 2.676>	Flebat opemque tuam frustra Philyreius heros,
<ov. met. 2.677>	Delphice, poscebat. Nam nec rescindere magni
<ov. met. 2.678>	iussa Iovis poteras, nec, si rescindere posses,
<ov. met. 2.679>	tunc aderas: Elin Messeniaque arva colebas.
<ov. met. 2.680>	Illud erat tempus, quo te pastoria pellis
<ov. met. 2.681>	texit onusque fuit baculum silvestre sinistrae,
<ov. met. 2.682>	alterius dispar septenis fistula cannis.
<ov. met. 2.683>	Dumque amor est curae, dum te tua fistula mulcet,
<ov. met. 2.684>	incustoditae Pylios memorantur in agros
<ov. met. 2.685>	processisse boves. Videt has Atlantide Maia
<ov. met. 2.686>	natus et arte sua silvis occultat abactas.
<ov. met. 2.687>	Senserat hoc furtum nemo nisi notus in illo
<ov. met. 2.688>	rure senex; Battum vicinia tota vocabant.
<ov. met. 2.689>	Divitis hic saltus herbosaque pascua Nelei
<ov. met. 2.690>	nobiliumque greges custos servabat equarum.
<ov. met. 2.691>	Hunc timuit blandaque manu seduxit et illi
<ov. met. 2.692>	“quisquis es, hospes” ait, “si forte armenta requiret
<ov. met. 2.693>	haec aliquis, vidisse nega; neu gratia facto
<ov. met. 2.694>	nulla rependatur, nitidam cape praemia vaccam” —
<ov. met. 2.695>	et dedit. Accepta voces has reddidit hospes:
<ov. met. 2.696>	“Tutus eas:  lapis iste prius tua furta loquetur”,
<ov. met. 2.697>	et lapidem ostendit. Simulat Iove natus abire,
<ov. met. 2.698>	mox redit, et versa pariter cum voce figura
<ov. met. 2.699>	“rustice, vidisti siquas hoc limite” dixit
<ov. met. 2.700>	“ire boves, fer opem furtoque silentia deme:
<ov. met. 2.701>	iuncta suo pariter dabitur ubi femina tauro.”
<ov. met. 2.702>	At senior, postquam est merces geminata, “sub illis
<ov. met. 2.703>	montibus” inquit “erunt”: et erant sub montibus illis.
<ov. met. 2.704>	Risit Atlantiades et “me mihi, perfide, prodis?
<ov. met. 2.705>	me mihi prodis?” ait, periuraque pectora vertit
<ov. met. 2.706>	in durum silicem, qui nunc quoque dicitur index,
<ov. met. 2.707>	inque nihil merito vetus est infamia saxo.
<ov. met. 2.708>	Hinc se sustulerat paribus caducifer alis,
<ov. met. 2.709>	Munychiosque volans agros gratamque Minervae
<ov. met. 2.710>	despectabat humum cultique arbusta Lycei.
<ov. met. 2.711>	Illa forte die castae de more puellae
<ov. met. 2.712>	vertice supposito festas in Palladis arces
<ov. met. 2.713>	pura coronatis portabant sacra canistris.
<ov. met. 2.714>	Inde revertentes deus adspicit ales iterque
<ov. met. 2.715>	non agit in rectum, sed in orbem curvat eundem.
<ov. met. 2.716>	Ut volucris visis rapidissima miluus extis,
<ov. met. 2.717>	dum timet et densi circumstant sacra ministri,
<ov. met. 2.718>	flectitur in gyrum nec longius audet abire
<ov. met. 2.719>	spemque suam motis avidus circumvolat alis,
<ov. met. 2.720>	sic super Actaeas agilis Cyllenius arces
<ov. met. 2.721>	inclinat cursus et easdem circinat auras.
<ov. met. 2.722>	Quanto splendidior quam cetera sidera fulget
<ov. met. 2.723>	Lucifer, et quanto quam Lucifer aurea Phoebe,
<ov. met. 2.724>	tanto virginibus praestantior omnibus Herse
<ov. met. 2.725>	ibat, eratque decus pompae comitumque suarum.
<ov. met. 2.726>	Obstipuit forma Iove natus, et aethere pendens
<ov. met. 2.727>	non secus exarsit, quam cum Balearica plumbum
<ov. met. 2.728>	funda iacit: volat illud et incandescit eundo
<ov. met. 2.729>	et quos non habuit, sub nubibus invenit ignes.
<ov. met. 2.730>	Vertit iter caeloque petit terrena relicto
<ov. met. 2.731>	nec se dissimulat: tanta est fiducia formae.
<ov. met. 2.732>	Quae quamquam iusta est, cura tamen adiuvat illam
<ov. met. 2.733>	permulcetque comas chlamydemque, ut pendeat apte,
<ov. met. 2.734>	collocat, ut limbus totumque appareat aurum,
<ov. met. 2.735>	ut teres in dextra, qua somnos ducit et arcet,
<ov. met. 2.736>	virga sit, ut tersis niteant talaria plantis.
<ov. met. 2.737>	Pars secreta domus ebore et testudine cultos
<ov. met. 2.738>	tres habuit thalamos: quorum tu, Pandrose, dextrum,
<ov. met. 2.739>	Aglauros laevum, medium possederat Herse.
<ov. met. 2.740>	Quae tenuit laevum, venientem prima notavit
<ov. met. 2.741>	Mercurium nomenque dei scitarier ausa est
<ov. met. 2.742>	et causam adventus. Cui sic respondit Atlantis
<ov. met. 2.743>	Pleionesque nepos: “Ego sum, qui iussa per auras
<ov. met. 2.744>	verba patris porto: pater est mihi Iuppiter ipse.
<ov. met. 2.745>	Nec fingam causas; tu tantum fida sorori
<ov. met. 2.746>	esse velis prolisque meae matertera dici.
<ov. met. 2.747>	Herse causa viae. Faveas oramus amanti.”
<ov. met. 2.748>	Adspicit hunc oculis isdem, quibus abdita nuper
<ov. met. 2.749>	viderat Aglauros flavae secreta Minervae,
<ov. met. 2.750>	proque ministerio magni sibi ponderis aurum
<ov. met. 2.751>	postulat: interea tectis excedere cogit.
<ov. met. 2.752>	Vertit ad hanc torvi dea bellica luminis orbem
<ov. met. 2.753>	et tanto penitus traxit suspiria motu,
<ov. met. 2.754>	ut pariter pectus positamque in pectore forti
<ov. met. 2.755>	aegida concuteret. Subit, hanc arcana profana
<ov. met. 2.756>	detexisse manu tum cum sine matre creatam
<ov. met. 2.757>	Lemnicolae stirpem contra data foedera vidit,
<ov. met. 2.758>	et gratamque deo fore iam gratamque sorori
<ov. met. 2.759>	et ditem sumpto,    quod avara poposcerat, auro.
<ov. met. 2.760>	Protinus Invidiae nigro squalentia tabo
<ov. met. 2.761>	tecta petit. Domus est imis in vallibus huius
<ov. met. 2.762>	abdita, sole carens, non ulli pervia vento,
<ov. met. 2.763>	tristis et ignavi plenissima frigoris, et quae
<ov. met. 2.764>	igne vacet semper, caligine semper abundet.
<ov. met. 2.765>	Huc ubi pervenit belli metuenda virago,
<ov. met. 2.766>	constitit ante domum (neque enim succedere tectis
<ov. met. 2.767>	fas habet) et postes extrema cuspide pulsat.
<ov. met. 2.768>	Concussae patuere fores. Videt intus edentem
<ov. met. 2.769>	vipereas carnes, vitiorum alimenta suorum,
<ov. met. 2.770>	Invidiam, visaque oculos avertit. At illa
<ov. met. 2.771>	surgit humo pigre semesarumque relinquit
<ov. met. 2.772>	corpora serpentum passuque incedit inerti;
<ov. met. 2.773>	utque deam vidit formaque armisque decoram,
<ov. met. 2.774>	ingemuit vultumque ima ad suspiria duxit.
<ov. met. 2.775>	Pallor in ore sedet, macies in corpore toto,
<ov. met. 2.776>	nusquam recta acies, livent rubigine dentes,
<ov. met. 2.777>	pectora felle virent, lingua est suffusa veneno.
<ov. met. 2.778>	Risus abest, nisi quem visi movere dolores.
<ov. met. 2.779>	Nec fruitur somno, vigilacibus excita curis,
<ov. met. 2.780>	sed videt ingratos intabescitque videndo
<ov. met. 2.781>	successus hominum, carpitque et carpitur una,
<ov. met. 2.782>	suppliciumque suum est. Quamvis tamen oderat illam,
<ov. met. 2.783>	talibus adfata est breviter Tritonia dictis:
<ov. met. 2.784>	“Infice tabe tua natarum Cecropis unam.
<ov. met. 2.785>	Sic opus est. Aglauros ea est.”   Haud plura locuta
<ov. met. 2.786>	fugit et impressa tellurem reppulit hasta.
<ov. met. 2.787>	Illa deam obliquo fugientem lumine cernens
<ov. met. 2.788>	murmura parva dedit, successurumque Minervae
<ov. met. 2.789>	indoluit, baculumque capit, quod spinea totum
<ov. met. 2.790>	vincula cingebant, adopertaque nubibus atris,
<ov. met. 2.791>	quacumque ingreditur, florentia proterit arva
<ov. met. 2.792>	exuritque herbas et summa cacumina carpit,
<ov. met. 2.793>	adflatuque suo populos urbesque domosque
<ov. met. 2.794>	polluit. Et tandem Tritonida conspicit arcem
<ov. met. 2.795>	ingeniis opibusque et festa pace virentem,
<ov. met. 2.796>	vixque tenet lacrimas, quia nil lacrimabile cernit.
<ov. met. 2.797>	Sed postquam thalamos intravit Cecrope natae,
<ov. met. 2.798>	iussa facit pectusque manu ferrugine tincta
<ov. met. 2.799>	tangit et hamatis praecordia sentibus implet,
<ov. met. 2.800>	inspiratque nocens virus, piceumque per ossa
<ov. met. 2.801>	dissipat et medio spargit pulmone venenum.
<ov. met. 2.802>	Neve mali causae spatium per latius errent,
<ov. met. 2.803>	germanam ante oculos fortunatumque sororis
<ov. met. 2.804>	coniugium pulchraque deum sub imagine ponit,
<ov. met. 2.805>	cunctaque magna facit. Quibus inritata dolore
<ov. met. 2.806>	Cecropis occulto mordetur et anxia nocte,
<ov. met. 2.807>	anxia luce gemit, lentaque miserrima tabe
<ov. met. 2.808>	liquitur ut glacies incerto saucia sole.
<ov. met. 2.809>	Felicisque bonis non lenius uritur Herses,
<ov. met. 2.810>	quam cum spinosis ignis supponitur herbis,
<ov. met. 2.811>	quae neque dant flammas lenique tepore cremantur.
<ov. met. 2.812>	Saepe mori voluit, ne quicquam tale videret,
<ov. met. 2.813>	saepe velut crimen rigido narrare parenti;
<ov. met. 2.814>	denique in adverso venientem limine sedit
<ov. met. 2.815>	exclusura deum. Cui blandimenta precesque
<ov. met. 2.816>	verbaque iactanti mitissima  “desine” dixit:
<ov. met. 2.817>	“hinc ego me non sum nisi te motura repulso.”
<ov. met. 2.818>	“Stemus” ait  “pacto” velox Cyllenius “isto”:
<ov. met. 2.819>	caelestique fores virga patefecit. At illi
<ov. met. 2.820>	surgere conanti partes, quascumque sedendo
<ov. met. 2.821>	flectimus, ignava nequeunt gravitate moveri.
<ov. met. 2.822>	Illa quidem pugnat recto se attollere trunco,
<ov. met. 2.823>	sed genuum iunctura riget, frigusque per inguen
<ov. met. 2.824>	labitur, et callent amisso sanguine venae.
<ov. met. 2.825>	Utque malum late solet inmedicabile cancer
<ov. met. 2.826>	serpere et inlaesas vitiatis addere partes,
<ov. met. 2.827>	sic letalis hiems paulatim in pectora venit
<ov. met. 2.828>	vitalesque vias et respiramina clausit.
<ov. met. 2.829>	Nec conata loqui est, nec, si conata fuisset,
<ov. met. 2.830>	vocis habebat iter: saxum iam colla tenebat,
<ov. met. 2.831>	oraque duruerant, signumque exsangue sedebat.
<ov. met. 2.832>	Nec lapis albus erat: sua mens infecerat illam.
<ov. met. 2.833>	Has ubi verborum poenas mentisque profanae
<ov. met. 2.834>	cepit Atlantiades, dictas a Pallade terras
<ov. met. 2.835>	linquit et ingreditur iactatis aethera pennis.
<ov. met. 2.836>	Sevocat hunc genitor. Nec causam fassus amoris
<ov. met. 2.837>	“fide minister” ait “iussorum, nate, meorum,
<ov. met. 2.838>	pelle moram solitoque celer delabere cursu,
<ov. met. 2.839>	quaeque tuam matrem tellus a parte sinistra
<ov. met. 2.840>	suspicit (indigenae Sidonida nomine dicunt),
<ov. met. 2.841>	hanc pete, quodque procul montano gramine pasci
<ov. met. 2.842>	armentum regale vides, ad litora verte.”
<ov. met. 2.843>	Dixit, et expulsi iamdudum monte iuvenci
<ov. met. 2.844>	litora iussa petunt, ubi magni filia regis
<ov. met. 2.845>	ludere virginibus Tyriis comitata solebat.
<ov. met. 2.846>	Non bene conveniunt nec in una sede morantur
<ov. met. 2.847>	maiestas et amor: sceptri gravitate relicta
<ov. met. 2.848>	ille pater rectorque deum, cui dextra trisulcis
<ov. met. 2.849>	ignibus armata est, qui nutu concutit orbem,
<ov. met. 2.850>	induitur faciem tauri mixtusque iuvencis
<ov. met. 2.851>	mugit et in teneris formosus obambulat herbis.
<ov. met. 2.852>	Quippe color nivis est, quam nec vestigia duri
<ov. met. 2.853>	calcavere pedis nec solvit aquaticus auster.
<ov. met. 2.854>	Colla toris exstant, armis palearia pendent,
<ov. met. 2.855>	cornua parva quidem, sed quae contendere possis
<ov. met. 2.856>	facta manu, puraque magis perlucida gemma.
<ov. met. 2.857>	Nullae in fronte minae, nec formidabile lumen;
<ov. met. 2.858>	pacem vultus habet. Miratur Agenore nata,
<ov. met. 2.859>	quod tam formosus, quod proelia nulla minetur.
<ov. met. 2.860>	Sed quamvis mitem metuit contingere primo:
<ov. met. 2.861>	mox adit et flores ad candida porrigit ora.
<ov. met. 2.862>	Gaudet amans et, dum veniat sperata voluptas,
<ov. met. 2.863>	oscula dat manibus; vix iam, vix cetera differt.
<ov. met. 2.864>	Et nunc adludit viridique exsultat in herba,
<ov. met. 2.865>	nunc latus in fulvis niveum deponit harenis;
<ov. met. 2.866>	paulatimque metu dempto modo pectora praebet
<ov. met. 2.867>	virginea plaudenda manu, modo cornua sertis
<ov. met. 2.868>	impedienda novis. Ausa est quoque regia virgo
<ov. met. 2.869>	nescia quem premeret, tergo considere tauri,
<ov. met. 2.870>	cum deus a terra siccoque a litore sensim
<ov. met. 2.871>	falsa pedum primis vestigia ponit in undis:
<ov. met. 2.872>	inde abit ulterius mediique per aequora ponti
<ov. met. 2.873>	fert praedam. Pavet haec litusque ablata relictum
<ov. met. 2.874>	respicit, et dextra cornum tenet, altera dorso
<ov. met. 2.875>	imposita est; tremulae sinuantur flamine vestes.

<ov. met. 3.1>	Iamque deus posita fallacis imagine tauri
<ov. met. 3.2>	se confessus erat Dictaeaque rura tenebat,
<ov. met. 3.3>	cum pater ignarus Cadmo perquirere raptam
<ov. met. 3.4>	imperat et poenam, si non invenerit, addit
<ov. met. 3.5>	exilium, facto pius et sceleratus eodem.
<ov. met. 3.6>	Orbe pererrato (quis enim deprendere possit
<ov. met. 3.7>	furta Iovis?) profugus patriamque iramque parentis
<ov. met. 3.8>	vitat Agenorides Phoebique oracula supplex
<ov. met. 3.9>	consulit et, quae sit tellus habitanda, requirit.
<ov. met. 3.10>	“Bos tibi” Phoebus ait “solis occurret in arvis,
<ov. met. 3.11>	nullum passa iugum curvique inmunis aratri.
<ov. met. 3.12>	Hac duce carpe vias et qua requieverit herba
<ov. met. 3.13>	moenia fac condas, Boeotiaque ma vocato.”
<ov. met. 3.14>	Vix bene Castalio Cadmus descenderat antro,
<ov. met. 3.15>	incustoditam lente videt ire iuvencam
<ov. met. 3.16>	nullum servitii signum cervice gerentem.
<ov. met. 3.17>	Subsequitur pressoque legit vestigia gressu,
<ov. met. 3.18>	auctoremque viae Phoebum taciturnus adorat.
<ov. met. 3.19>	Iam vada Cephisi Panopesque evaserat arva:
<ov. met. 3.20>	bos stetit et tollens speciosam cornibus altis
<ov. met. 3.21>	ad caelum frontem mugitibus impulit auras,
<ov. met. 3.22>	atque ita, respiciens comites sua terga sequentes,
<ov. met. 3.23>	procubuit teneraque latus submisit in herba.
<ov. met. 3.24>	Cadmus agit grates peregrinaeque oscula terrae
<ov. met. 3.25>	figit et ignotos montes agrosque salutat.
<ov. met. 3.26>	Sacra Iovi facturus erat. Iubet ire ministros
<ov. met. 3.27>	et petere e vivis libandas fontibus undas.
<ov. met. 3.28>	Silva vetus stabat, nulla violata securi,
<ov. met. 3.29>	et specus in medio, virgis ac vimine densus,
<ov. met. 3.30>	efficiens humilem lapidum compagibus arcum,
<ov. met. 3.31>	uberibus fecundus aquis, ubi conditus antro
<ov. met. 3.32>	Martius anguis erat, cristis praesignis et auro;
<ov. met. 3.33>	igne micant oculi, corpus tumet omne venenis,
<ov. met. 3.34>	tres vibrant linguae, triplici stant ordine dentes.
<ov. met. 3.35>	Quem postquam Tyria lucum de gente profecti
<ov. met. 3.36>	infausto tetigere gradu, demissaque in undas
<ov. met. 3.37>	urna dedit sonitum, longo caput extulit antro
<ov. met. 3.38>	caeruleus serpens horrendaque sibila misit.
<ov. met. 3.39>	Effluxere urnae manibus sanguisque reliquit
<ov. met. 3.40>	corpus, et attonitos subitus tremor occupat artus.
<ov. met. 3.41>	Ille volubilibus squamosos nexibus orbes
<ov. met. 3.42>	torquet et inmensos saltu sinuatur in arcus,
<ov. met. 3.43>	ac media plus parte leves erectus in auras
<ov. met. 3.44>	despicit omne nemus, tantoque est corpore, quanto
<ov. met. 3.45>	si totum spectes, geminas qui separat arctos.
<ov. met. 3.46>	Nec mora, Phoenicas, sive illi tela parabant,
<ov. met. 3.47>	sive fugam, sive ipse timor prohibebat utrumque,
<ov. met. 3.48>	occupat: hos morsu, longis complexibus illos,
<ov. met. 3.49>	hos necat adfiatu funesti tabe veneni.
<ov. met. 3.50>	Fecerat exiguas iam sol altissimus umbras:
<ov. met. 3.51>	quae mora sit sociis, miratur Agenore natus,
<ov. met. 3.52>	vestigatque viros. Tegimen derepta leoni
<ov. met. 3.53>	pellis erat, telum splendenti lancea ferro
<ov. met. 3.54>	et iaculum, teloque animus praestantior omni.
<ov. met. 3.55>	Ut nemus intravit letataque corpora vidit
<ov. met. 3.56>	victoremque supra spatiosi corporis hostem
<ov. met. 3.57>	tristia sanguinea lambentem vulnera lingua,
<ov. met. 3.58>	“aut ultor vestrae, fidissima corpora, mortis,
<ov. met. 3.59>	aut comes” inquit “ero.” Dixit, dextraque molarem
<ov. met. 3.60>	sustulit et magnum magno conamine misit.
<ov. met. 3.61>	Illius impulsu cum turribus ardua celsis
<ov. met. 3.62>	moenia mota forent: serpens sine vulnere mansit
<ov. met. 3.63>	loricaeque modo squamis defensus et atrae
<ov. met. 3.64>	duritia pellis validos cute reppulit ictus.
<ov. met. 3.65>	At non duritia iaculum quoque vicit eadem:
<ov. met. 3.66>	quod medio lentae spinae curvamine fixum
<ov. met. 3.67>	constitit et totum descendit in ilia ferrum.
<ov. met. 3.68>	Ille dolore ferox caput in sua terga retorsit
<ov. met. 3.69>	vulneraque adspexit fixumque hastile momordit
<ov. met. 3.70>	idque, ubi vi multa partem labefecit in omnem,
<ov. met. 3.71>	vix tergo eripuit; ferrum tamen ossibus haesit.
<ov. met. 3.72>	Tum vero, postquam solitas accessit ad iras
<ov. met. 3.73>	causa recens, plenis tumuerunt guttura venis,
<ov. met. 3.74>	spumaque pestiferos circumfluit albida rictus,
<ov. met. 3.75>	terraque rasa sonat squamis, quique halitus exit
<ov. met. 3.76>	ore niger Stygio, vitiatas inficit auras.
<ov. met. 3.77>	Ipse modo inmensum spiris facientibus orbem
<ov. met. 3.78>	cingitur, interdum longa trabe rectior adstat
<ov. met. 3.79>	impete nunc vasto ceu concitus imbribus amnis
<ov. met. 3.80>	fertur et obstantes proturbat pectore silvas.
<ov. met. 3.81>	Cedit Agenorides paulum spolioque leonis
<ov. met. 3.82>	sustinet incursus instantiaque ora retardat
<ov. met. 3.83>	cuspide praetenta. Furit ille et inania duro
<ov. met. 3.84>	vulnera dat ferro figitque in acumine dentes.
<ov. met. 3.85>	Iamque venenifero sanguis manare palato
<ov. met. 3.86>	coeperat et virides adspergine tinxerat herbas:
<ov. met. 3.87>	sed leve vulnus erat, quia se retrahebat ab ictu
<ov. met. 3.88>	laesaque colla dabat retro plagamque sedere
<ov. met. 3.89>	cedendo arcebat nec longius ire sinebat,
<ov. met. 3.90>	donec Agenorides coniectum in guttura ferrum
<ov. met. 3.91>	usque sequens pressit, dum retro quercus eunti
<ov. met. 3.92>	obstitit, et fixa est pariter cum robore cervix.
<ov. met. 3.93>	Pondere serpentis curvata est arbor et ima
<ov. met. 3.94>	parte flagellari gemuit sua robora caudae.
<ov. met. 3.95>	Dum spatium victor victi considerat hostis,
<ov. met. 3.96>	vox subito audita est; neque erat cognoscere promptum
<ov. met. 3.97>	unde, sed audita est:  “Quid, Agenore nate, peremptum
<ov. met. 3.98>	serpentem spectas? et tu spectabere serpens.”
<ov. met. 3.99>	Ille diu pavidus pariter cum mente colorem
<ov. met. 3.100>	perdiderat, gelidoque comae terrore rigebant.
<ov. met. 3.101>	Ecce viri fautrix, superas delapsa per auras,
<ov. met. 3.102>	Pallas adest motaeque iubet supponere terrae
<ov. met. 3.103>	vipereos dentes, populi incrementa futuri.
<ov. met. 3.104>	Paret et, ut presso sulcum patefecit aratro,
<ov. met. 3.105>	spargit humi iussos, mortalia semina, dentes.
<ov. met. 3.106>	Inde (fide maius) glaebae coepere moveri,
<ov. met. 3.107>	primaque de sulcis acies apparuit hastae,
<ov. met. 3.108>	tegmina mox capitum picto nutantia cono,
<ov. met. 3.109>	mox umeri pectusque onerataque bracchia telis
<ov. met. 3.110>	exsistunt, crescitque seges clipeata virorum.
<ov. met. 3.111>	Sic ubi tolluntur festis aulaea theatris,
<ov. met. 3.112>	surgere signa solent primumque ostendere vultus,
<ov. met. 3.113>	cetera paulatim, placidoque educta tenore
<ov. met. 3.114>	tota patent imoque pedes in margine ponunt.
<ov. met. 3.115>	Territus hoste novo Cadmus capere arma parabat:
<ov. met. 3.116>	“ne cape”, de populo, quem terra creaverat, unus
<ov. met. 3.117>	exclamat  “nec te civilibus insere bellis.”
<ov. met. 3.118>	Atque ita terrigenis rigido de fratribus unum
<ov. met. 3.119>	comminus ense ferit; iaculo cadit eminus ipse.
<ov. met. 3.120>	Hunc quoque qui leto dederat, non longius illo
<ov. met. 3.121>	vivit et exspirat modo quas acceperat auras;
<ov. met. 3.122>	exemploque pari furit omnis turba, suoque
<ov. met. 3.123>	Marte cadunt subiti per mutua vulnera fratres.
<ov. met. 3.124>	Iamque brevis vitae spatium sortita iuventus
<ov. met. 3.125>	sanguineam tepido plangebat pectore matrem,
<ov. met. 3.126>	quinque superstitibus, quorum fuit unus Echion.
<ov. met. 3.127>	Is sua iecit humo monitu Tritonidis arma
<ov. met. 3.128>	fraternaeque fidem pacis petiitque deditque.
<ov. met. 3.129>	Hos operis comites habuit Sidonius hospes,
<ov. met. 3.130>	cum posuit iussam Phoebeis sortibus urbem.
<ov. met. 3.131>	Iam stabant Thebae: poteras iam, Cadme, videri
<ov. met. 3.132>	exsilio felix. Soceri tibi Marsque Venusque
<ov. met. 3.133>	contigerant: huc adde genus de coniuge tanta,
<ov. met. 3.134>	tot natos natasque et pignera cara nepotes,
<ov. met. 3.135>	hos quoque iam iuvenes. Sed scilicet ultima semper
<ov. met. 3.136>	exspectanda dies homini est, dicique beatus
<ov. met. 3.137>	ante obitum nemo supremaque funera debet.
<ov. met. 3.138>	Prima nepos inter tot res tibi, Cadme, secundas
<ov. met. 3.139>	causa fuit luctus, alienaque cornua fronti
<ov. met. 3.140>	addita, vosque canes satiatae sanguine erili.
<ov. met. 3.141>	At bene si quaeras, fortunae crimen in illo,
<ov. met. 3.142>	non scelus invenies: quod enim scelus error habebat?
<ov. met. 3.143>	 Mons erat infectus variarum caede ferarum;
<ov. met. 3.144>	iamque dies medius rerum contraxerat umbras
<ov. met. 3.145>	et sol ex aequo meta distabat utraque,
<ov. met. 3.146>	cum iuvenis placido per devia lustra vagantes
<ov. met. 3.147>	participes operum compellat Hyantius ore:
<ov. met. 3.148>	“Lina madent, comites, ferrumque cruore ferarum,
<ov. met. 3.149>	fortunamque dies habuit satis. Altera lucem
<ov. met. 3.150>	cum croceis invecta rotis Aurora reducet,
<ov. met. 3.151>	propositum repetemus opus; nunc Phoebus utraque
<ov. met. 3.152>	distat idem terra finditque vaporibus arva.
<ov. met. 3.153>	Sistite opus praesens nodosaque tollite lina.”
<ov. met. 3.154>	Iussa viri faciunt intermittuntque laborem.
<ov. met. 3.155>	Vallis erat piceis et acuta densa cupressu,
<ov. met. 3.156>	nomine Gargaphie, succinctae sacra Dianae.
<ov. met. 3.157>	Cuius in extremo est antrum nemorale recessu,
<ov. met. 3.158>	arte laboratum nulla: simulaverat artem
<ov. met. 3.159>	ingenio natura suo; nam pumice vivo
<ov. met. 3.160>	et levibus tofis nativum duxerat arcum.
<ov. met. 3.161>	Fons sonat a dextra, tenui perlucidus unda,
<ov. met. 3.162>	margine gramineo patulos succinctus hiatus.
<ov. met. 3.163>	Hic dea silvarum venatu fessa solebat
<ov. met. 3.164>	virgineos artus liquido perfundere rore.
<ov. met. 3.165>	Quo postquam subiit, nympharum tradidit uni
<ov. met. 3.166>	armigerae iaculum pharetramque arcusque retentos;
<ov. met. 3.167>	altera depositae subiecit bracchia pallae,
<ov. met. 3.168>	vincla duae pedibus demunt; nam doctior illis
<ov. met. 3.169>	Ismenis Crocale sparsos per colla capillos
<ov. met. 3.170>	conligit in nodum, quamvis erat ipsa solutis.
<ov. met. 3.171>	Excipiunt laticem Nepheleque Hyaleque Rhanisque
<ov. met. 3.172>	et Psecas et Phiale funduntque capacibus urnis.
<ov. met. 3.173>	Dumque ibi perluitur solita Titania lympha,
<ov. met. 3.174>	ecce nepos Cadmi dilata parte laborum
<ov. met. 3.175>	per nemus ignotum non certis passibus errans
<ov. met. 3.176>	pervenit in lucum: sic illum fata ferebant.
<ov. met. 3.177>	Qui simul intravit rorantia fontibus antra,
<ov. met. 3.178>	sicut erant, viso nudae sua pectora nymphae
<ov. met. 3.179>	percussere viro, subitisque ululatibus omne
<ov. met. 3.180>	implevere nemus circumfusaeque Dianam
<ov. met. 3.181>	corporibus texere suis; tamen altior illis
<ov. met. 3.182>	ipsa dea est colloque tenus supereminet omnes.
<ov. met. 3.183>	Qui color infectis adversi solis ab ictu
<ov. met. 3.184>	nubibus esse solet aut purpureae aurorae,
<ov. met. 3.185>	is fuit in vultu visae sine veste Dianae.
<ov. met. 3.186>	Quae quamquam comitum turba est stipata suarum,
<ov. met. 3.187>	in latus obliquum tamen adstitit oraque retro
<ov. met. 3.188>	flexit, et ut vellet promptas habuisse sagittas,
<ov. met. 3.189>	quas habuit sic hausit aquas vultumque virilem
<ov. met. 3.190>	perfudit, spargensque comas ultricibus undis
<ov. met. 3.191>	addidit haec cladis praenuntia verba futurae:
<ov. met. 3.192>	“Nunc tibi me posito visam velamine narres,
<ov. met. 3.193>	si poteris narrare, licet.”  Nec plura minata
<ov. met. 3.194>	dat sparso capiti vivacis cornua cervi,
<ov. met. 3.195>	dat spatium collo summasque cacuminat aures,
<ov. met. 3.196>	cum pedibusque manus, cum longis bracchia mutat
<ov. met. 3.197>	cruribus et velat maculoso vellere corpus.
<ov. met. 3.198>	Additus et pavor est. Fugit Autonoeius heros
<ov. met. 3.199>	et se tam celerem cursu miratur in ipso.
<ov. met. 3.200>	Ut vero vultus et cornua vidit in unda,
<ov. met. 3.201>	“me miserum!” dicturus erat: vox nulla secuta est.
<ov. met. 3.202>	Ingemuit: vox illa fuit, lacrimaeque per ora
<ov. met. 3.203>	non sua fluxerunt; mens tantum pristina mansit.
<ov. met. 3.204>	Quid faciat? repetatne domum et regalia tecta
<ov. met. 3.205>	an lateat silvis? pudor hoc, timor impedit illud.
<ov. met. 3.206>	Dum dubitat, videre canes. Primumque Melampus
<ov. met. 3.207>	Ichnobatesque sagax latratu signa dedere,
<ov. met. 3.208>	Gnosius Ichnobates, Spartana gente Melampus.
<ov. met. 3.209>	Inde ruunt alii rapida velocius aura,
<ov. met. 3.210>	Pamphagus et Dorceus et Oribasus, Arcades omnes,
<ov. met. 3.211>	Nebrophonusque valens et trux cum Laelape Theron
<ov. met. 3.212>	et pedibus Pterelas et naribus utilis Agre,
<ov. met. 3.213>	Hylaeusque ferox, nuper percussus ab apro,
<ov. met. 3.214>	deque lupo concepta Nape, pecudesque secuta
<ov. met. 3.215>	Poemenis et natis comitata Harpyia duobus,
<ov. met. 3.216>	et substricta gerens Sicyonius ilia Ladon,
<ov. met. 3.217>	et Dromas et Canache Sticteque et Tigris et Alce
<ov. met. 3.218>	et niveis Leucon et villis Asbolus atris
<ov. met. 3.219>	praevalidusque Lacon et cursu fortis Aello
<ov. met. 3.220>	et Thous et Cyprio velox cum fratre Lycisce,
<ov. met. 3.221>	et nigram medio frontem distinctus ab albo
<ov. met. 3.222>	Harpalos, et Melaneus hirsutaque corpore Lachne,
<ov. met. 3.223>	et patre Dictaeo, sed matre Laconide nati
<ov. met. 3.224>	Labros et Argiodus, et acutae vocis Hylactor,
<ov. met. 3.225>	quosque referre mora est. Ea turba cupidine praedae
<ov. met. 3.226>	per rupes scopulosque adituque carentia saxa,
<ov. met. 3.227>	quaque est difficilis quaque est via nulla, sequuntur.
<ov. met. 3.228>	Ille fugit per quae fuerat loca saepe secutus,
<ov. met. 3.229>	heu famulos fugit ipse suos. Clamare libebat
<ov. met. 3.230>	“Actaeon ego sum, dominum cognoscite vestrum!”
<ov. met. 3.231>	Verba animo desunt: resonat latratibus aether.
<ov. met. 3.232>	Prima Melanchaetes in tergo vulnera fecit,
<ov. met. 3.233>	proxima Therodamas, Oresitrophus haesit in armo:
<ov. met. 3.234>	tardius exierant, sed per compendia montis
<ov. met. 3.235>	anticipata via est. Dominum retinentibus illis,
<ov. met. 3.236>	cetera turba coit confertque in corpore dentes.
<ov. met. 3.237>	Iam loca vulneribus desunt. Gemit ille sonumque,
<ov. met. 3.238>	etsi non hominis, quem non tamen edere possit
<ov. met. 3.239>	cervus habet, maestisque replet iuga nota querellis.
<ov. met. 3.240>	Et genibus pronis supplex similisque roganti
<ov. met. 3.241>	circumfert tacitos tamquam sua bracchia vultus.
<ov. met. 3.242>	At comites rapidum solitis hortatibus agmen
<ov. met. 3.243>	ignari instigant oculisque Actaeona quaerunt
<ov. met. 3.244>	et velut absentem certatim Actaeona clamant
<ov. met. 3.245>	(ad nomen caput ille refert), et abesse queruntur
<ov. met. 3.246>	nec capere oblatae segnem spectacula praedae.
<ov. met. 3.247>	Vellet abesse quidem, sed adest; velletque videre,
<ov. met. 3.248>	non etiam sentire canum fera facta suorum.
<ov. met. 3.249>	Undique circumstant mersisque in corpore rostris
<ov. met. 3.250>	dilacerant falsi dominum sub imagine cervi.
<ov. met. 3.251>	Rumor in ambiguo est: aliis violentior aequo
<ov. met. 3.252>	visa dea est, alii laudant dignamque severa
<ov. met. 3.253>	virginitate vocant; pars invenit utraque causas.
<ov. met. 3.254>	Sola Iovis coniunx non tam culpetne probetne
<ov. met. 3.255>	eloquitur, quam clade domus ab Agenore ductae
<ov. met. 3.256>	gaudet et a Tyria conlectum paelice transfert
<ov. met. 3.257>	in generis socios odium. Subit ecce priori
<ov. met. 3.258>	causa recens, gravidamque dolet de semine magni
<ov. met. 3.259>	esse Iovis Semelen. Dum linguam ad iurgia solvit,
<ov. met. 3.260>	“profeci quid enim totiens per iurgia?” dixit:
<ov. met. 3.261>	“ipsa petenda mihi est, ipsam, si maxima Iuno
<ov. met. 3.262>	rite vocor, perdam, si me gemmantia dextra
<ov. met. 3.263>	sceptra tenere decet, si sum regina Iovisque
<ov. met. 3.264>	et soror et coniunx, certe soror. At, puto, furto est
<ov. met. 3.265>	contenta, et thalami brevis est iniuria nostri:
<ov. met. 3.266>	concipit, id deerat! manifestaque crimina pleno
<ov. met. 3.267>	fert utero, et mater, quod vix mihi contigit uno
<ov. met. 3.268>	de Iove vult fieri: tanta est fiducia formae.
<ov. met. 3.269>	Fallat eam faxo; nec sum Saturnia, si non
<ov. met. 3.270>	ab Iove mersa suo Stygias penetrabit in undas.”
<ov. met. 3.271>	Surgit ab his solio fulvaque recondita nube
<ov. met. 3.272>	limen adit Semeles. Nec nubes ante removit,
<ov. met. 3.273>	quam simulavit anum posuitque ad tempora canos
<ov. met. 3.274>	sulcavitque cutem rugis et curva trementi
<ov. met. 3.275>	membra tulit passu; vocem quoque fecit anilem,
<ov. met. 3.276>	ipsaque erat Beroe, Semeles Epidauria nutrix.
<ov. met. 3.277>	Ergo ubi captato sermone diuque loquendo
<ov. met. 3.278>	ad nomen venere Iovis, suspirat et “opto,
<ov. met. 3.279>	Iuppiter ut sit” ait:  “metuo tamen omnia: multi
<ov. met. 3.280>	nomine divorum thalamos iniere pudicos.
<ov. met. 3.281>	Nec tamen esse Iovem satis est: det pignus amoris,
<ov. met. 3.282>	si modo verus is est, quantusque et qualis ab alta
<ov. met. 3.283>	Iunone excipitur, tantus talisque, rogato,
<ov. met. 3.284>	det tibi complexus suaque ante insignia sumat.”
<ov. met. 3.285>	Talibus ignaram Iuno Cadmeida dictis
<ov. met. 3.286>	formarat. Rogat illa Iovem sine nomine munus.
<ov. met. 3.287>	Cui deus “elige” ait: “nullam patiere repulsam.
<ov. met. 3.288>	Quoque magis credas, Stygii quoque conscia sunto
<ov. met. 3.289>	numina torrentis: timor et deus ille deorum est“.
<ov. met. 3.290>	Laeta malo nimiumque potens perituraque amantis
<ov. met. 3.291>	obsequio Semele “qualem Saturnia” dixit
<ov. met. 3.292>	“te solet amplecti, Veneris cum foedus initis,
<ov. met. 3.293>	da mihi te talem.”  Voluit deus ora loquentis
<ov. met. 3.294>	opprimere: exierat iam vox properata sub auras.
<ov. met. 3.295>	Ingemuit; neque enim non haec optasse, neque ille
<ov. met. 3.296>	non iurasse potest. Ergo maestissimus altum
<ov. met. 3.297>	aethera conscendit vultuque sequentia traxit
<ov. met. 3.298>	nubila, quis nimbos inmixtaque fulgura ventis
<ov. met. 3.299>	addidit et tonitrus et inevitabile fulmen.
<ov. met. 3.300>	Qua tamen usque potest, vires sibi demere temptat;
<ov. met. 3.301>	nec, quo centimanum deiecerat igne Typhoea,
<ov. met. 3.302>	nunc armatur eo: nimium feritatis in illo est.
<ov. met. 3.303>	Est aliud levius fulmen, cui dextra Cyclopum
<ov. met. 3.304>	saevitiae flammaeque minus, minus addidit irae;
<ov. met. 3.305>	tela secunda vocant superi. Capit illa, domumque
<ov. met. 3.306>	intrat Agenoream. Corpus mortale tumultus
<ov. met. 3.307>	non tulit aetherios donisque iugalibus arsit.
<ov. met. 3.308>	Imperfectus adhuc infans genetricis ab alvo
<ov. met. 3.309>	eripitur, patrioque tener (si credere dignum est)
<ov. met. 3.310>	insuitur femori maternaque tempora complet.
<ov. met. 3.311>	Furtim illum primis Ino matertera cuuis
<ov. met. 3.312>	educat: inde datum nymphae Nyseides antris
<ov. met. 3.313>	occuluere suis lactisque alimenta dedere.
<ov. met. 3.314>	Dumque ea per terras fatali lege geruntur
<ov. met. 3.315>	tutaque bis geniti sunt incunabula Bacchi,
<ov. met. 3.316>	forte Iovem memorant, diffusum nectare, curas
<ov. met. 3.317>	seposuisse graves vacuumque agitasse remissos
<ov. met. 3.318>	cum Iunone iocos et “maior vestra profecto est,
<ov. met. 3.319>	quam quae contingit maribus” dixisse “voluptas.”
<ov. met. 3.320>	Illa negat. Placuit quae sit sententia docti
<ov. met. 3.321>	quaerere Tiresiae: venus huic erat utraque nota.
<ov. met. 3.322>	Nam duo magnorum viridi coeuntia silva
<ov. met. 3.323>	corpora serpentum baculi violaverat ictu;
<ov. met. 3.324>	deque viro factus (mirabile) femina septem
<ov. met. 3.325>	egerat autumnos. Octavo rursus eosdem
<ov. met. 3.326>	vidit, et “est vestrae si tanta potentia plagae”
<ov. met. 3.327>	dixit “ut auctoris sortem in contraria mutet,
<ov. met. 3.328>	nunc quoque vos feriam.”  Percussis anguibus isdem
<ov. met. 3.329>	forma prior rediit genetivaque venit imago.
<ov. met. 3.330>	Arbiter hic igitur sumptus de lite iocosa
<ov. met. 3.331>	dicta Iovis firmat. Gravius Saturnia iusto
<ov. met. 3.332>	nec pro materia fertur doluisse, suique
<ov. met. 3.333>	iudicis aeterna damnavit lumina nocte.
<ov. met. 3.334>	At pater omnipotens (neque enim licet inrita cuiquam
<ov. met. 3.335>	facta dei fecisse deo) pro lumine adempto
<ov. met. 3.336>	scire futura dedit, poenamque levavit honore.
<ov. met. 3.337>	Ille per Aonias fama celeberrimus urbes
<ov. met. 3.338>	inreprehensa dabat populo responsa petenti.
<ov. met. 3.339>	Prima fide vocisque ratae temptamina sumpsit
<ov. met. 3.340>	caerula Liriope. Quam quondam flumine curvo
<ov. met. 3.341>	implicuit clausaeque suis Cephisus in undis
<ov. met. 3.342>	vim tulit. Enixa est utero pulcherrima pleno
<ov. met. 3.343>	infantem, nymphis iam tunc qui posset amari,
<ov. met. 3.344>	Narcissumque vocat. De quo consultus, an esset
<ov. met. 3.345>	tempora maturae visurus longa senectae,
<ov. met. 3.346>	fatidicus vates “si se non noverit” inquit.
<ov. met. 3.347>	Vana diu visa est vox auguris: exitus illam
<ov. met. 3.348>	resque probat letique genus novitasque furoris.
<ov. met. 3.349>	Namque ter ad quinos unum Cephisius annum
<ov. met. 3.350>	addiderat poteratque puer iuvenisque videri:
<ov. met. 3.351>	multi illum iuvenes, multae cupiere puellae.
<ov. met. 3.352>	Sed fuit in tenera tam dura superbia forma:
<ov. met. 3.353>	nulli illum iuvenes, nullae tetigere puellae.
<ov. met. 3.354>	Adspicit hunc trepidos agitantem in retia cervos
<ov. met. 3.355>	vocalis nymphe, quae nec reticere loquenti,
<ov. met. 3.356>	nec prior ipsa loqui didicit, resonabilis Echo.
<ov. met. 3.357>	Corpus adhuc Echo, non vox erat; et tamen usum
<ov. met. 3.358>	garrula non alium, quam nunc habet, oris habebat,
<ov. met. 3.359>	reddere de multis ut verba novissima posset.
<ov. met. 3.360>	Fecerat hoc Iuno, quia, cum deprendere posset
<ov. met. 3.361>	cum Iove saepe suo nymphas in monte iacentes,
<ov. met. 3.362>	illa deam longo prudens sermone tenebat,
<ov. met. 3.363>	dum fugerent nymphae. Postquam Saturnia sensit
<ov. met. 3.364>	“huius” ait “linguae, qua sum delusa, potestas
<ov. met. 3.365>	parva tibi dabitur vocisque brevissimus usus”:
<ov. met. 3.366>	reque minas firmat. Tamen haec in fine loquendi
<ov. met. 3.367>	ingeminat voces auditaque verba reportat.
<ov. met. 3.368>	Ergo ubi Narcissum per devia rura vagantem
<ov. met. 3.369>	vidit et incaluit, sequitur vestigia furtim,
<ov. met. 3.370>	quoque magis sequitur, flamma propiore calescit,
<ov. met. 3.371>	non aliter, quam cum summis circumlita taedis
<ov. met. 3.372>	admotas rapiunt vivacia sulphura flammas.
<ov. met. 3.373>	O quotiens voluit blandis accedere dictis
<ov. met. 3.374>	et molles adhibere preces: natura repugnat
<ov. met. 3.375>	nec sinit incipiat. Sed, quod sinit, illa parata est
<ov. met. 3.376>	exspectare sonos, ad quos sua verba remittat.
<ov. met. 3.377>	Forte puer comitum seductus ab agmine fido,
<ov. met. 3.378>	dixerat “ecquis adest?” et  “adest!” responderat Echo.
<ov. met. 3.379>	Hic stupet, utque aciem partes dimittit in omnes,
<ov. met. 3.380>	voce “veni!” magna clamat: vocat illa vocantem.
<ov. met. 3.381>	Respicit et rursus nullo veniente “quid” inquit
<ov. met. 3.382>	“me fugis?” et totidem, quot dixit, verba recepit.
<ov. met. 3.383>	Perstat et, alternae deceptus imagine vocis,
<ov. met. 3.384>	“huc coeamus!” ait: nullique libentius umquam
<ov. met. 3.385>	responsura sono “coeamus” rettulit Echo,
<ov. met. 3.386>	et verbis favet ipsa suis egressaque silva
<ov. met. 3.387>	ibat, ut iniceret sperato bracchia collo.
<ov. met. 3.388>	Ille fugit fugiensque “manus complexibus aufer:
<ov. met. 3.389>	ante” ait “emoriar, quam sit tibi copia nostri.”
<ov. met. 3.390>	Rettulit illa nihil nisi “sit tibi copia nostri.”
<ov. met. 3.391>	Spreta latet silvis pudibundaque frondibus ora
<ov. met. 3.392>	protegit et solis ex illo vivit in antris.
<ov. met. 3.393>	Sed tamen haeret amor crescitque dolore repulsae.
<ov. met. 3.394>	Extenuant vigiles corpus miserabile curae,
<ov. met. 3.395>	adducitque cutem macies et in aera sucus
<ov. met. 3.396>	corporis omnis abit. Vox tantum atque ossa supersunt:
<ov. met. 3.397>	vox manet; ossa ferunt lapidis traxisse figuram.
<ov. met. 3.398>	[inde latet silvis nulloque in monte videtur;
<ov. met. 3.399>	omnibus auditur: sonus est, qui vivit in illa.]
<ov. met. 3.400>	Sic hanc, sic alias undis aut montibus ortas
<ov. met. 3.401>	luserat hic nymphas, sic coetus ante viriles.
<ov. met. 3.402>	Inde manus aliquis despectus ad aethera tollens
<ov. met. 3.403>	“sic amet ipse licet sic non potiatur amato!”
<ov. met. 3.404>	dixerat. Adsensit precibus Rhamnusia iustis.
<ov. met. 3.405>	Fons erat inlimis, nitidis argenteus undis,
<ov. met. 3.406>	quem neque pastores neque pastae monte capellae
<ov. met. 3.407>	contigerant aliudve pecus, quem nulla volucris
<ov. met. 3.408>	nec fera turbarat nec lapsus ab arbore ramus.
<ov. met. 3.409>	Gramen erat circa, quod proximus umor alebat,
<ov. met. 3.410>	silvaque sole locum passura tepescere nullo.
<ov. met. 3.411>	Hic puer, et studio venandi lassus et aestu,
<ov. met. 3.412>	procubuit faciemque loci fontemque secutus.
<ov. met. 3.413>	[dumque sitim sedare cupit, sitis altera crevit.]
<ov. met. 3.414>	Dumque bibit, visae correptus imagine formae
<ov. met. 3.415>	[spem sine corpore amat: corpus putat esse, quod unda est]
<ov. met. 3.416>	adstupet ipse sibi, vultuque inmotus eodem
<ov. met. 3.417>	haeret, ut e Pario formatum marmore signum.
<ov. met. 3.418>	Spectat humi positus geminum, sua lumina, sidus
<ov. met. 3.419>	et dignos Baccho, dignos et Apolline crines
<ov. met. 3.420>	impubesque genas et eburnea colla decusque
<ov. met. 3.421>	oris et in niveo mixtum candore ruborem,
<ov. met. 3.422>	cunctaque miratur, quibus est mirabilis ipse.
<ov. met. 3.423>	Se cupit imprudens et qui probat, ipse probatur,
<ov. met. 3.424>	dumque petit, petitur, pariterque accendit et ardet.
<ov. met. 3.425>	Inrita fallaci quotiens dedit oscula fonti!
<ov. met. 3.426>	In mediis quotiens visum captantia collum
<ov. met. 3.427>	bracchia mersit aquis, nec se deprendit in illis!
<ov. met. 3.428>	Quid videat, nescit: sed quod videt, uritur illo,
<ov. met. 3.429>	atque oculos idem, qui decipit, incitat error.
<ov. met. 3.430>	Credule, quid frusta simulacra fugacia captas?
<ov. met. 3.431>	quod petis, est nusquam; quod amas, avertere, perdes.
<ov. met. 3.432>	Ista repercussae, quam cernis, imaginis umbra est:
<ov. met. 3.433>	nil habet ista sui; tecum venitque manetque,
<ov. met. 3.434>	tecum discedet, si tu discedere possis.
<ov. met. 3.435>	Non illum Cereris, non illum cura quietis
<ov. met. 3.436>	abstrahere inde potest, sed opaca fusus in herba
<ov. met. 3.437>	spectat inexpleto mendacem lumine formam,
<ov. met. 3.438>	perque oculos perit ipse suos; paulumque levatus
<ov. met. 3.439>	ad circumstantes tendens sua bracchia silvas
<ov. met. 3.440>	“ecquis, io silvae, crudelius”  inquit “amavit?
<ov. met. 3.441>	Scitis enim, et multis latebra opportuna fuistis.
<ov. met. 3.442>	Ecquem, cum vestrae tot agantur saecula vitae,
<ov. met. 3.443>	qui sic tabuerit, longo meministis in aevo?
<ov. met. 3.444>	Et placet et video; sed quod videoque placetque,
<ov. met. 3.445>	non tamen invenio: tantus tenet error amantem.
<ov. met. 3.446>	Quoque magis doleam, nec nos mare separat ingens,
<ov. met. 3.447>	nec via nec montes nec clausis moenia portis:
<ov. met. 3.448>	exigua prohibemur aqua. Cupit ipse teneri:
<ov. met. 3.449>	nam quotiens liquidis porreximus oscula lymphis,
<ov. met. 3.450>	hic totiens ad me resupino nititur ore.
<ov. met. 3.451>	Posse putes tangi: minimum est, quod amantibus obstat.
<ov. met. 3.452>	Quisquis es, huc exi! quid me, puer unice, fallis,
<ov. met. 3.453>	quove petitus abis? certe nec forma nec aetas
<ov. met. 3.454>	est mea quam fugias, et amarunt me quoque nymphae.
<ov. met. 3.455>	Spem mihi nescio quam vultu promittis amico,
<ov. met. 3.456>	cumque ego porrexi tibi bracchia, porrigis ultro:
<ov. met. 3.457>	cum risi, adrides; lacrimas quoque saepe notavi
<ov. met. 3.458>	me lacrimante tuas, nutu quoque signa remittis,
<ov. met. 3.459>	et quantum motu formosi suspicor oris,
<ov. met. 3.460>	verba refers aures non pervenientia nostras.
<ov. met. 3.461>	Iste ego sum: sensi, nec me mea fallit imago.
<ov. met. 3.462>	Uror amore mei, flammas moveoque feroque.
<ov. met. 3.463>	Quid faciam? roger, anne rogem? quid deinde rogabo?
<ov. met. 3.464>	quod cupio mecum est: inopem me copia fecit.
<ov. met. 3.465>	O utinam a nostro secedere corpore possem!
<ov. met. 3.466>	Votum in amante novum: vellem quod amamus abesset! —
<ov. met. 3.467>	Iamque dolor vires adimit, nec tempora vitae
<ov. met. 3.468>	longa meae superant, primoque exstinguor in aevo.
<ov. met. 3.469>	Nec mihi mors gravis est posituro morte dolores:
<ov. met. 3.470>	hic, qui diligitur, vellem diuturnior esset.
<ov. met. 3.471>	Nunc duo concordes anima moriemur in una.”
<ov. met. 3.472>	Dixit et ad faciem rediit male sanus eandem
<ov. met. 3.473>	et lacrimis turbavit aquas, obscuraque moto
<ov. met. 3.474>	reddita forma lacu est. Quam cum vidisset abire,
<ov. met. 3.475>	“quo refugis? remane, nec me, crudelis, amantem
<ov. met. 3.476>	desere!” clamavit:  “liceat, quod tangere non est,
<ov. met. 3.477>	adspicere et misero praebere alimenta furori.”
<ov. met. 3.478>	Dumque dolet, summa vestem deduxit ab ora
<ov. met. 3.479>	nudaque marmoreis percussit pectora palmis.
<ov. met. 3.480>	Pectora traxerunt tenuem percussa ruborem,
<ov. met. 3.481>	non aliter quam poma solent, quae candida parte,
<ov. met. 3.482>	parte rubent, aut ut variis solet uva racemis
<ov. met. 3.483>	ducere purpureum nondum matura colorem.
<ov. met. 3.484>	Quae simul adspexit liquefacta rursus in unda,
<ov. met. 3.485>	non tulit ulterius, sed ut intabescere flavae
<ov. met. 3.486>	igne levi cerae matutinaeque pruinae
<ov. met. 3.487>	sole tepente solent, sic attenuatus amore
<ov. met. 3.488>	liquitur et tecto paulatim carpitur igni.
<ov. met. 3.489>	Et neque iam color est mixto candore rubori,
<ov. met. 3.490>	nec vigor et vires et quae modo visa placebant,
<ov. met. 3.491>	nec corpus remanet, quondam quod amaverat Echo.
<ov. met. 3.492>	Quae tamen ut vidit, quamvis irata memorque,
<ov. met. 3.493>	indoluit, quotiensque puer miserabilis “eheu”
<ov. met. 3.494>	dixerat, haec resonis iterabat vocibus “eheu”;
<ov. met. 3.495>	cumque suos manibus percusserat ille lacertos,
<ov. met. 3.496>	haec quoque reddebat sonitum plangoris eundem.
<ov. met. 3.497>	Ultima vox solitam fuit haec spectantis in undam,
<ov. met. 3.498>	“heu frustra dilecte puer!” totidemque remisit
<ov. met. 3.499>	verba locns, dictoque vale  “vale!” inquit et Echo.
<ov. met. 3.500>	Ille caput viridi fessum submisit in herba;
<ov. met. 3.501>	lumina mors clausit domini mirantia formam.
<ov. met. 3.502>	Tunc quoque se, postquam est inferna sede receptus,
<ov. met. 3.503>	in Stygia spectabat aqua. Planxere sorores
<ov. met. 3.504>	naides et sectos fratri posuere capillos,
<ov. met. 3.505>	planxerunt dryades: plangentibus adsonat Echo.
<ov. met. 3.506>	Iamque rogum quassasque faces feretrumque parabant:
<ov. met. 3.507>	nusquam corpus erat; croceum pro corpore florem
<ov. met. 3.508>	inveniunt, foliis medium cingentibus albis.
<ov. met. 3.509>	Cognita res meritam vati per Achaidas urbes
<ov. met. 3.510>	attulerat famam, nomenque erat auguris ingens.
<ov. met. 3.511>	Spernit Echionides tamen hunc ex omnibus unus,
<ov. met. 3.512>	contemptor superum, Pentheus, praesagaque ridet
<ov. met. 3.513>	verba senis tenebrasque et cladem lucis ademptae
<ov. met. 3.514>	obicit. Ille movens albentia tempora canis
<ov. met. 3.515>	“quam felix esses, si tu quoque luminis huius
<ov. met. 3.516>	orbus” ait  “fieres, ne Bacchica sacra videres!
<ov. met. 3.517>	Namque dies aderit, quam non procul auguror esse,
<ov. met. 3.518>	qua novus huc veniat, proles Semeleia, Liber;
<ov. met. 3.519>	quem nisi templorum fueris dignatus honore,
<ov. met. 3.520>	mille lacer spargere locis et sanguine silvas
<ov. met. 3.521>	foedabis matremque tuam matrisque sorores.
<ov. met. 3.522>	Evenient; neque enim dignabere numen honore,
<ov. met. 3.523>	meque sub his tenebris nimium vidisse quereris.”
<ov. met. 3.524>	Talia dicentem proturbat Echione natus.
<ov. met. 3.525>	Dicta fides sequitur, responsaque vatis aguntur:
<ov. met. 3.526>	Liber adest, festisque fremunt ululatibus agri;
<ov. met. 3.527>	turba ruit, mixtaeque viris matresque nurusque
<ov. met. 3.528>	vulgusque proceresque ignota ad sacra feruntur.
<ov. met. 3.529>	“Quis furor, anguigenae, proles Mavortia, vestras
<ov. met. 3.530>	attonuit mentes?” Pentheus ait: “aerane tantum
<ov. met. 3.531>	aere repulsa valent et adunco tibia cornu
<ov. met. 3.532>	et magicae fraudes, ut, quos non bellicus ensis,
<ov. met. 3.533>	non tuba terruerit, non strictis agmina telis,
<ov. met. 3.534>	femineae voces et mota insania vino
<ov. met. 3.535>	obscenique greges et inania tympana vincant?
<ov. met. 3.536>	Vosne, senes, mirer, qui longa per aequora vecti
<ov. met. 3.537>	hac Tyron, hac profugos posuistis sede penates,
<ov. met. 3.538>	nunc sinitis sine Marte capi? vosne, acrior aetas,
<ov. met. 3.539>	o iuvenes, propiorque meae, quos arma tenere,
<ov. met. 3.540>	non thyrsos, galeaque tegi, non fronde, decebat?
<ov. met. 3.541>	Este, precor, memores, qua sitis stirpe creati,
<ov. met. 3.542>	illiusque animos, qui multos perdidit unus,
<ov. met. 3.543>	sumite serpentis! Pro fontibus ille lacuque
<ov. met. 3.544>	interiit: at vos pro fama vincite vestra!
<ov. met. 3.545>	Ille dedit leto fortes, vos pellite molles
<ov. met. 3.546>	et patrium retinete decus. Si fata vetabant
<ov. met. 3.547>	stare diu Thebas, utinam tormenta virique
<ov. met. 3.548>	moenia diruerent, ferrumque ignisque sonarent!
<ov. met. 3.549>	Essemus miseri sine crimine, sorsque querenda,
<ov. met. 3.550>	non celanda foret, lacrimaeque pudore carerent.
<ov. met. 3.551>	At nunc a puero Thebae capientur inermi,
<ov. met. 3.552>	quem neque bella iuvant nec tela nec usus equorum,
<ov. met. 3.553>	sed madidi murra crines mollesque coronae
<ov. met. 3.554>	purpuraque et pictis intextum vestibus aurum.
<ov. met. 3.555>	Quem quidem ego actutum (modo vos absistite) cogam
<ov. met. 3.556>	adsumptumque patrem commentaque sacra fateri.
<ov. met. 3.557>	An satis Acrisio est animi contemnere vanum
<ov. met. 3.558>	numen et Argolicas venienti claudere portas,
<ov. met. 3.559>	Penthea terrebit cum totis advena Thebis?
<ov. met. 3.560>	Ite citi” (famulis hoc imperat),  “ite ducemque
<ov. met. 3.561>	attrahite huc vinctum! iussis mora segnis abesto.”
<ov. met. 3.562>	Hunc avus, hunc Athamas, hunc cetera turba suorum
<ov. met. 3.563>	corripiunt dictis frustraque inhibere laborant.
<ov. met. 3.564>	Acrior admonitu est, inritaturque retenta
<ov. met. 3.565>	et crescit rabies, remoraminaque ipsa nocebant.
<ov. met. 3.566>	Sic ego torrentem, qua nil obstabat eunti,
<ov. met. 3.567>	lenius et modico strepitu decurrere vidi:
<ov. met. 3.568>	at quacumque trabes obstructaque saxa tenebant,
<ov. met. 3.569>	spumeus et fervens et ab obice saevior ibat.
<ov. met. 3.570>	Ecce cruentati redeunt et, Bacchus ubi esset,
<ov. met. 3.571>	quaerenti domino Bacchum vidisse negarunt;
<ov. met. 3.572>	“hunc”  dixere “tamen comitem famulumque sacrorum
<ov. met. 3.573>	cepimus”; et tradunt manibus post terga ligatis
<ov. met. 3.574>	sacra dei quondam Tyrrhena gente secutum.
<ov. met. 3.575>	Adspicit hunc Pentheus oculis, quos ira tremendos
<ov. met. 3.576>	fecerat, et quamquam poenae vix tempora differt,
<ov. met. 3.577>	“o periture tuaque aliis documenta dature
<ov. met. 3.578>	morte” ait, “ede tuum nomen nomenque parentum
<ov. met. 3.579>	et patriam, morisque novi cur sacra frequentes.”
<ov. met. 3.580>	Ille metu vacuus “nomen mihi” dixit “Acoetes,
<ov. met. 3.581>	patria Maeonia est, humili de plebe parentes.
<ov. met. 3.582>	Non mihi quae duri colerent pater arva iuvenci,
<ov. met. 3.583>	lanigerosve greges, non ulla armenta reliquit;
<ov. met. 3.584>	pauper et ipse fuit, linoque solebat et hamis
<ov. met. 3.585>	decipere et calamo salientes ducere pisces.
<ov. met. 3.586>	Ars illi sua census erat. Cum traderet artem,
<ov. met. 3.587>	‘accipe quas habeo, studii successor et heres,’
<ov. met. 3.588>	dixit ‘opes.’ Moriensque mihi nil ille reliquit
<ov. met. 3.589>	praeter aquas: unum hoc possum appellare paternum.
<ov. met. 3.590>	Mox ego, ne scopulis haererem semper in isdem,
<ov. met. 3.591>	addidici regimen dextra moderante carinae
<ov. met. 3.592>	flectere et Oleniae sidus pluviale capellae
<ov. met. 3.593>	Taygetenque hyadasque oculis arctonque notavi
<ov. met. 3.594>	ventorumque domos et portus puppibus aptos.
<ov. met. 3.595>	Forte petens Delum Chiae telluris ad oras
<ov. met. 3.596>	applicor et dextris adducor litora remis,
<ov. met. 3.597>	doque leves saltus udaeque inmittor harenae.
<ov. met. 3.598>	Nox ubi consumpta est (aurora rubescere prima
<ov. met. 3.599>	coeperat), exsurgo, laticesque inferre recentes
<ov. met. 3.600>	admoneo monstroque viam, quae ducat ad undas.
<ov. met. 3.601>	Ipse, quid aura mihi tumulo promittat ab alto
<ov. met. 3.602>	prospicio comitesque voco repetoque carinam.
<ov. met. 3.603>	‘Adsumus en!’ inquit sociorum primus Opheltes,
<ov. met. 3.604>	utque putat, praedam deserto nactus in agro,
<ov. met. 3.605>	virginea puerum ducit per litora forma.
<ov. met. 3.606>	Ille mero somnoque gravis titubare videtur
<ov. met. 3.607>	vixque sequi. Specto cultum faciemque gradumque:
<ov. met. 3.608>	nil ibi quod credi posset mortale videbam.
<ov. met. 3.609>	Et sensi et dixi sociis: ‘Quod numen in isto
<ov. met. 3.610>	corpore sit, dubito; sed corpore numen in isto est.
<ov. met. 3.611>	Quisquis es, o faveas nostrisque laboribus adsis.
<ov. met. 3.612>	His quoque des veniam.’ — ‘Pro nobis mitte precari’
<ov. met. 3.613>	Dictys ait, quo non alius conscendere summas
<ov. met. 3.614>	ocior antemnas prensoque rudente relabi.
<ov. met. 3.615>	Hoc Libys, hoc flavus, prorae tutela, Melanthus,
<ov. met. 3.616>	hoc probat Alcimedon, et qui requiemque modumque
<ov. met. 3.617>	voce dabat remis, animorum hortator Epopeus,
<ov. met. 3.618>	hoc omnes alii: praedae tam caeca cupido est.
<ov. met. 3.619>	‘Non tamen hanc sacro violari pondere pinum
<ov. met. 3.620>	perpetiar’ dixi: ‘pars hic mihi maxima iuris’;
<ov. met. 3.621>	inque aditu obsisto. Furit audacissimus omni
<ov. met. 3.622>	de numero Lycabas, qui Tusca pulsus ab urbe
<ov. met. 3.623>	exsilium dira poenam pro caede luebat.
<ov. met. 3.624>	Is mihi, dum resto, iuvenali guttura pugno
<ov. met. 3.625>	rupit et excussum misisset in aequora, si non
<ov. met. 3.626>	haesissem, quamvis amens, in fune retentus.
<ov. met. 3.627>	Impia turba probat factum. Tum denique Bacchus
<ov. met. 3.628>	(Bacchus enim fuerat), veluti clamore solutus
<ov. met. 3.629>	sit sopor aque mero redeant in pectora sensus,
<ov. met. 3.630>	‘quid facitis? quis clamor?’ ait ‘qua, dicite, nautae,
<ov. met. 3.631>	huc ope perveni? quo me deferre paratis?’
<ov. met. 3.632>	‘Pone metum’, Proreus ‘et quos contingere portus
<ov. met. 3.633>	ede velis’ dixit: ‘terra sistere petita.’ —
<ov. met. 3.634>	‘Naxon’ ait Liber  ‘cursus advertite vestros.
<ov. met. 3.635>	Illa mihi domus est, vobis erit hospita tellus.’
<ov. met. 3.636>	Per mare fallaces perque omnia numina iurant
<ov. met. 3.637>	sic fore, meque iubent pictae dare vela carinae.
<ov. met. 3.638>	Dextera Naxos erat. Dextra mihi lintea danti
<ov. met. 3.639>	‘quid facis, o demens? quis te furor—?’ inquit Opheltes.
<ov. met. 3.640>	Pro se quisque timet: ‘laevam pete’ maxima nutu
<ov. met. 3.641>	pars mihi significat, pars quid velit aure susurrat.
<ov. met. 3.642>	Obstipui ‘capiat’ que ‘aliquis moderamina’ dixi
<ov. met. 3.643>	meque ministerio scelerisque artisque removi.
<ov. met. 3.644>	Increpor a cunctis, totumque inmurmurat agmen.
<ov. met. 3.645>	E quibus Aethalion ‘te scilicet omnis in uno
<ov. met. 3.646>	nostra salus posita est’ ait, et subit ipse meumque
<ov. met. 3.647>	explet opus, Naxoque petit diversa relicta.
<ov. met. 3.648>	Tum deus inludens, tamquam modo denique fraudem
<ov. met. 3.649>	senserit, e puppi pontum prospectat adunca
<ov. met. 3.650>	et flenti similis ‘non haec mihi litora, nautae,
<ov. met. 3.651>	promisistis’ ait, ‘non haec mihi terra rogata est.
<ov. met. 3.652>	Quo merui poenam facto? quae gloria vestra est,
<ov. met. 3.653>	si puerum iuvenes, si multi fallitis unum?’
<ov. met. 3.654>	Iamdudum flebam: lacrimas manus impia nostras
<ov. met. 3.655>	ridet et impellit properantibus aequora remis.
<ov. met. 3.656>	Per tibi nunc ipsum (nec enim praesentior illo
<ov. met. 3.657>	est deus) adiuro, tam me tibi vera referre,
<ov. met. 3.658>	quam veri maiora fide: stetit aequore puppis
<ov. met. 3.659>	haud aliter quam si siccum navale teneret.
<ov. met. 3.660>	Illi admirantes remorum in verbere perstant
<ov. met. 3.661>	velaque deducunt geminaque ope currere temptant.
<ov. met. 3.662>	Impediunt hederae remos nexuque recurvo
<ov. met. 3.663>	serpunt et gravidis distinguunt vela corymbis.
<ov. met. 3.664>	Ipse racemiferis frontem circumdatus uvis
<ov. met. 3.665>	pampineis agitat velatam frondibus hastam.
<ov. met. 3.666>	Quem circa tigres simulacraque inania lyncum
<ov. met. 3.667>	pictarumque iacent fera corpora pantherarum.
<ov. met. 3.668>	Exsiluere viri, sive hoc insania fecit,
<ov. met. 3.669>	sive timor, primusque Medon nigrescere coepit
<ov. met. 3.670>	corpore et expresso spinae curvamine flecti.
<ov. met. 3.671>	Incipit huic Lycabas: ‘In quae miracula’ dixit
<ov. met. 3.672>	‘verteris?’ et lati rictus et panda loquenti
<ov. met. 3.673>	naris erat, squamamque cutis durata trahebat.
<ov. met. 3.674>	At Libys obstantes dum vult obvertere remos,
<ov. met. 3.675>	in spatium resilire manus breve vidit et illas
<ov. met. 3.676>	iam non esse manus, iam pinnas posse vocari.
<ov. met. 3.677>	Alter, ad intortos cupiens dare bracchia funes,
<ov. met. 3.678>	bracchia non habuit, truncoque repandus in undas
<ov. met. 3.679>	corpore desiluit: falcata novissima cauda est,
<ov. met. 3.680>	qualia dimidiae sinuantur cornua lunae.
<ov. met. 3.681>	Undique dant saltus multaque adspergine rorant
<ov. met. 3.682>	emerguntque iterum redeuntque sub aequora rursus
<ov. met. 3.683>	inque chori ludunt speciem lascivaque iactant
<ov. met. 3.684>	corpora et acceptum patulis mare naribus efflant.
<ov. met. 3.685>	De modo viginti (tot enim ratis illa ferebat)
<ov. met. 3.686>	restabam solus. Pavidum gelidumque trementi
<ov. met. 3.687>	corpore vixque meum firmat deus ‘excute’ dicens
<ov. met. 3.688>	‘corde metum Diamque tene.’  Delatus in illam
<ov. met. 3.689>	accessi sacris Baccheaque sacra frequento.”
<ov. met. 3.690>	“Praebuimus longis” Pentheus “ambagibus aures”
<ov. met. 3.691>	inquit “ut ira mora vires absumere posset.
<ov. met. 3.692>	Praecipitem famuli rapite hunc cruciataque diris
<ov. met. 3.693>	corpora tormentis Stygiae demittite nocti.”
<ov. met. 3.694>	Protinus abstractus solidis Tyrrhenus Acoetes
<ov. met. 3.695>	clauditur in tectis; et dum crudelia iussae
<ov. met. 3.696>	instrumenta necis ferrumque ignesque parantur,
<ov. met. 3.697>	sponte sua patuisse fores lapsasque lacertis
<ov. met. 3.698>	sponte sua fama est nullo solvente catenas.
<ov. met. 3.699>	Perstat Echionides. Nec iam iubet ire, sed ipse
<ov. met. 3.700>	vadit, ubi electus facienda ad sacra Cithaeron
<ov. met. 3.701>	cantibus et clara bacchantum voce sonabat.
<ov. met. 3.702>	Ut fremit acer equus, cum bellicus aere canoro
<ov. met. 3.703>	signa dedit tubicen, pugnaeque adsumit amorem,
<ov. met. 3.704>	Penthea sic ictus longis ululatibus aether
<ov. met. 3.705>	movit, et audito clamore recanduit ira.
<ov. met. 3.706>	Monte fere medio est, cingentibus ultima silvis,
<ov. met. 3.707>	purus ab arboribus, spectabilis undique campus.
<ov. met. 3.708>	Hic oculis illum cernentem sacra profanis
<ov. met. 3.709>	prima videt, prima est insano concita cursu,
<ov. met. 3.710>	prima suum misso violavit Penthea thyrso
<ov. met. 3.711>	mater. “Io, geminae” clamavit “adeste sorores!
<ov. met. 3.712>	ille aper, in nostris errat qui maximus agris,
<ov. met. 3.713>	ille mihi feriendus aper.”  Ruit omnis in unum
<ov. met. 3.714>	turba furens; cunctae coeunt trepidumque sequuntur,
<ov. met. 3.715>	iam trepidum, iam verba minus violenta loquentem,
<ov. met. 3.716>	iam se damnantem, iam se peccasse fatentem.
<ov. met. 3.717>	Saucius ille tamen  “fer opem, matertera” dixit
<ov. met. 3.718>	“Autonoe! moveant animos Actaeonis umbrae.”
<ov. met. 3.719>	Illa, quis Actaeon, nescit dextramque precantis
<ov. met. 3.720>	abstulit: Inoo lacerata est altera raptu.
<ov. met. 3.721>	Non habet infelix quae matri bracchia tendat,
<ov. met. 3.722>	trunca sed ostendens deiectis vulnera membris
<ov. met. 3.723>	“adspice, mater!” ait. Visis ululavit Agaue
<ov. met. 3.724>	collaque iactavit movitque per aera crinem
<ov. met. 3.725>	avulsumque caput digitis complexa cruentis
<ov. met. 3.726>	clamat “io comites, opus haec victoria nostrum est!”
<ov. met. 3.727>	Non citius frondes autumni frigore tactas
<ov. met. 3.728>	iamque male haerentes alta rapit arbore ventus,
<ov. met. 3.729>	quam sunt membra viri manibus direpta nefandis.
<ov. met. 3.730>	Talibus exemplis monitae nova sacra frequentant
<ov. met. 3.731>	turaque dant sanctasque colunt Ismenides aras.

<ov. met. 4.1>	At non Alcithoe Minyeias orgia censet
<ov. met. 4.2>	accipienda dei, sed adhuc temeraria Bacchum
<ov. met. 4.3>	progeniem negat esse Iovis, sociasque sorores
<ov. met. 4.4>	inpietatis habet. Festum celebrare sacerdos
<ov. met. 4.5>	inmunesque operum famulas dominasque suorum
<ov. met. 4.6>	pectora pelle tegi, crinales solvere vittas,
<ov. met. 4.7>	serta coma, manibus frondentes sumere thyrsos
<ov. met. 4.8>	iusserat, et saevam laesi fore numinis iram
<ov. met. 4.9>	vaticinatus erat. Parent matresque nurusque
<ov. met. 4.10>	telasque calathosque infectaque pensa reponunt,
<ov. met. 4.11>	turaque dant Bacchumque vocant Bromiumque Lyaeumque
<ov. met. 4.12>	ignigenamque satumque iterum solumque bimatrem:
<ov. met. 4.13>	additur his Nyseus indetonsusque Thyoneus,
<ov. met. 4.14>	et cum Lenaeo genialis consitor uvae,
<ov. met. 4.15>	Nycteliusque Eleleusque parens et Iacchus et Euhan,
<ov. met. 4.16>	et quae praeterea per Graias plurima gentes
<ov. met. 4.17>	nomina, Liber, habes. Tibi enim inconsumpta iuventa est,
<ov. met. 4.18>	tu puer aeternus, tu formosissimus alto
<ov. met. 4.19>	conspiceris caelo, tibi, cum sine cornibus adstas,
<ov. met. 4.20>	virgineum caput est. Oriens tibi victus, adusque
<ov. met. 4.21>	decolor extremo qua tingitur India Gange:
<ov. met. 4.22>	Penthea tu, venerande, bipenniferumque Lycurgum
<ov. met. 4.23>	sacrilegos mactas, Tyrrhenaque mittis in aequor
<ov. met. 4.24>	corpora, tu biiugum pictis insignia frenis
<ov. met. 4.25>	colla premis lyncum; bacchae satyrique sequuntur,
<ov. met. 4.26>	quique senex ferula titubantes ebrius artus
<ov. met. 4.27>	sustinet et pando non fortiter haeret asello.
<ov. met. 4.28>	Quacumque ingrederis, clamor iuvenalis et una
<ov. met. 4.29>	femineae voces inpulsaque tympana palmis
<ov. met. 4.30>	concavaque aera sonant longoque foramine buxus.
<ov. met. 4.31>	“Placatus mitisque” rogant Ismenides “adsis,”
<ov. met. 4.32>	iussaque sacra colunt. Solae Minyeides intus
<ov. met. 4.33>	intempestiva turbantes festa Minerva
<ov. met. 4.34>	aut ducunt lanas, aut stamina pollice versant,
<ov. met. 4.35>	aut haerent telae famulasque laboribus urgent.
<ov. met. 4.36>	E quibus una levi deducens pollice filum
<ov. met. 4.37>	“dum cessant aliae commentaque sacra frequentant,
<ov. met. 4.38>	nos quoque, quas Pallas, melior dea, detinet” inquit,
<ov. met. 4.39>	“utile opus manuum vario sermone levemus:
<ov. met. 4.40>	perque vices aliquid, quod tempora longa videri
<ov. met. 4.41>	non sinat, in medium vacuas referamus ad aures.”
<ov. met. 4.42>	Dicta probant primamque iubent narrare sorores.
<ov. met. 4.43>	Illa, quid e multis referat (nam plurima norat),
<ov. met. 4.44>	cogitat et dubia est, de te, Babylonia, narret,
<ov. met. 4.45>	Derceti, quam versa squamis velantibus artus
<ov. met. 4.46>	stagna Palaestini credunt motasse figura;
<ov. met. 4.47>	an magis, ut sumptis illius filia pennis
<ov. met. 4.48>	extremos albis in turribus egerit annos;
<ov. met. 4.49>	nais an ut cantu nimiumque potentibus herbis
<ov. met. 4.50>	verterit in tacitos iuvenalia corpora pisces,
<ov. met. 4.51>	donec idem passa est; an, quae poma alba ferebat,
<ov. met. 4.52>	ut nunc nigra ferat contactu sanguinis arbor.
<ov. met. 4.53>	Hoc placet, hanc, quoniam vulgaris fabula non est,
<ov. met. 4.54>	talibus orsa modis, lana sua fila sequente:
<ov. met. 4.55>	“Pyramus et Thisbe, iuvenum pulcherrimus alter,
<ov. met. 4.56>	altera, quas oriens habuit, praelata puellis,
<ov. met. 4.57>	contiguas tenuere domos, ubi dicitur altam
<ov. met. 4.58>	coctilibus muris cinxisse Semiramis urbem.
<ov. met. 4.59>	Notitiam primosque gradus vicinia fecit:
<ov. met. 4.60>	tempore crevit amor. Taedae quoque iure coissent:
<ov. met. 4.61>	sed vetuere patres. Quod non potuere vetare,
<ov. met. 4.62>	ex aequo captis ardebant mentibus ambo.
<ov. met. 4.63>	Conscius omnis abest: nutu signisque loquuntur,
<ov. met. 4.64>	quoque magis tegitur, tectus magis aestuat ignis.
<ov. met. 4.65>	Fissus erat tenui rima, quam duxerat olim,
<ov. met. 4.66>	cum fieret paries domui communis utrique.
<ov. met. 4.67>	Id vitium nulli per saecula longa notatum
<ov. met. 4.68>	(quid non sentit amor?) primi vidistis amantes,
<ov. met. 4.69>	et vocis fecistis iter; tutaeque per illud
<ov. met. 4.70>	murmure blanditiae minimo transire solebant.
<ov. met. 4.71>	Saepe, ubi constiterant hinc Thisbe, Pyramus illinc,
<ov. met. 4.72>	inque vices fuerat captatus anhelitus oris,
<ov. met. 4.73>	‘invide’ dicebant ‘paries, quid amantibus obstas?
<ov. met. 4.74>	quantum erat, ut sineres toto nos corpore iungi,
<ov. met. 4.75>	aut hoc si nimium est, vel ad oscula danda pateres?
<ov. met. 4.76>	Nec sumus ingrati: tibi nos debere fatemur,
<ov. met. 4.77>	quod datus est verbis ad amicas transitus aures.’
<ov. met. 4.78>	Talia diversa nequiquam sede locuti
<ov. met. 4.79>	sub noctem dixere ’vale’ partique dedere
<ov. met. 4.80>	oscula quisque suae non pervenientia contra.
<ov. met. 4.81>	Postera nocturnos aurora removerat ignes,
<ov. met. 4.82>	solque pruinosas radiis siccaverat herbas:
<ov. met. 4.83>	ad solitum coiere locum. Tum murmure parvo
<ov. met. 4.84>	multa prius questi, statuunt, ut nocte silenti
<ov. met. 4.85>	fallere custodes foribusque excedere temptent,
<ov. met. 4.86>	cumque domo exierint, urbis quoque tecta relinquant;
<ov. met. 4.87>	neve sit errandum lato spatiantibus arvo,
<ov. met. 4.88>	conveniant ad busta Nini lateantque sub umbra
<ov. met. 4.89>	arboris. Arbor ibi, niveis uberrima pomis
<ov. met. 4.90>	ardua morus, erat, gelido contermina fonti.
<ov. met. 4.91>	Pacta placent. Et lux, tarde discedere visa,
<ov. met. 4.92>	praecipitatur aquis, et aquis nox exit ab isdem.
<ov. met. 4.93>	Callida per tenebras versato cardine Thisbe
<ov. met. 4.94>	egreditur fallitque suos, adopertaque vultum
<ov. met. 4.95>	pervenit ad tumulum, dictaque sub arbore sedit.
<ov. met. 4.96>	Audacem faciebat amor. Venit ecce recenti
<ov. met. 4.97>	caede leaena boum spumantes oblita rictus,
<ov. met. 4.98>	depositura sitim vicini fontis in unda.
<ov. met. 4.99>	Quam procul ad lunae radios Babylonia Thisbe
<ov. met. 4.100>	vidit et obscurum timido pede fugit in antrum,
<ov. met. 4.101>	dumque fugit, tergo velamina lapsa reliquit.
<ov. met. 4.102>	Ut lea saeva sitim multa conpescuit unda,
<ov. met. 4.103>	dum redit in silvas, inventos forte sine ipsa
<ov. met. 4.104>	ore cruentato tenues laniavit amictus.
<ov. met. 4.105>	Serius egressus vestigia vidit in alto
<ov. met. 4.106>	pulvere certa ferae totoque expalluit ore
<ov. met. 4.107>	Pyramus: ut vero vestem quoque sanguine tinctam
<ov. met. 4.108>	repperit, ‘una duos’ inquit ‘nox perdet amantes.
<ov. met. 4.109>	E quibus illa fuit longa dignissima vita,
<ov. met. 4.110>	nostra nocens anima est: ego te, miseranda, peremi,
<ov. met. 4.111>	in loca plena metus qui iussi nocte venires,
<ov. met. 4.112>	nec prior huc veni. Nostrum divellite corpus,
<ov. met. 4.113>	et scelerata fero consumite viscera morsu,
<ov. met. 4.114>	o quicumque sub hac habitatis rupe, leones.
<ov. met. 4.115>	Sed timidi est optare necem.’ Velamina Thisbes
<ov. met. 4.116>	tollit et ad pactae secum fert arboris umbram;
<ov. met. 4.117>	utque dedit notae lacrimas, dedit oscula vesti,
<ov. met. 4.118>	‘accipe nunc’ inquit ‘nostri quoque sanguinis haustus!’
<ov. met. 4.119>	quoque erat accinctus, demisit in ilia ferrum,
<ov. met. 4.120>	nec mora, ferventi moriens e vulnere traxit.
<ov. met. 4.121>	Ut iacuit resupinus humo: cruor emicat alte,
<ov. met. 4.122>	non aliter quam cum vitiato fistula plumbo
<ov. met. 4.123>	scinditur et tenui stridente foramine longas
<ov. met. 4.124>	eiaculatur aquas atque ictibus aera rumpit.
<ov. met. 4.125>	Arborei fetus adspergine caedis in atram
<ov. met. 4.126>	vertuntur faciem, madefactaque sanguine radix
<ov. met. 4.127>	purpureo tingit pendentia mora colore.
<ov. met. 4.128>	Ecce metu nondum posito, ne fallat amantem,
<ov. met. 4.129>	illa redit iuvenemque oculis animoque requirit,
<ov. met. 4.130>	quantaque vitarit narrare pericula gestit.
<ov. met. 4.131>	Utque locum et visa cognoscit in arbore formam,
<ov. met. 4.132>	sic facit incertam pomi color: haeret, an haec sit.
<ov. met. 4.133>	Dum dubitat, tremebunda videt pulsare cruentum
<ov. met. 4.134>	membra solum, retroque pedem tulit, oraque buxo
<ov. met. 4.135>	pallidiora gerens exhorruit aequoris instar,
<ov. met. 4.136>	quod tremit, exigua cum summum stringitur aura.
<ov. met. 4.137>	Sed postquam remorata suos cognovit amores,
<ov. met. 4.138>	percutit indignos claro plangore lacertos,
<ov. met. 4.139>	et laniata comas amplexaque corpus amatum
<ov. met. 4.140>	vulnera supplevit lacrimis fletumque cruori
<ov. met. 4.141>	miscuit et gelidis in vultibus oscula figens
<ov. met. 4.142>	‘Pyrame’ clamavit ‘quis te mihi casus ademit?
<ov. met. 4.143>	Pyrame, responde: tua te carissima Thisbe
<ov. met. 4.144>	nominat: exaudi vultusque attolle iacentes!’
<ov. met. 4.145>	Ad nomen Thisbes oculos iam morte gravatos
<ov. met. 4.146>	Pyramus erexit, visaque recondidit illa.
<ov. met. 4.147>	Quae postquam vestemque suam cognovit et ense
<ov. met. 4.148>	vidit ebur vacuum, ‘tua te manus’ inquit ‘amorque
<ov. met. 4.149>	perdidit, infelix. Est et mihi fortis in unum
<ov. met. 4.150>	hoc manus, est et amor: dabit hic in vulnera vires.
<ov. met. 4.151>	Persequar exstinctum letique miserrima dicar
<ov. met. 4.152>	causa comesque tui; quique a me morte revelli
<ov. met. 4.153>	heu sola poteras, poteris nec morte revelli.
<ov. met. 4.154>	Hoc tamen amborum verbis estote rogati,
<ov. met. 4.155>	o multum miseri meus illiusque parentes,
<ov. met. 4.156>	ut quos certus amor, quos hora novissima iunxit,
<ov. met. 4.157>	conponi tumulo non invideatis eodem.
<ov. met. 4.158>	At tu quae ramis arbor miserabile corpus
<ov. met. 4.159>	nunc tegis unius, mox es tectura duorum,
<ov. met. 4.160>	signa tene caedis pullosque et luctibus aptos
<ov. met. 4.161>	semper habe fetus, gemini monimenta cruoris.’
<ov. met. 4.162>	Dixit, et aptato pectus mucrone sub imum
<ov. met. 4.163>	incubuit ferro, quod adhuc a caede tepebat.
<ov. met. 4.164>	Vota tamen tetigere deos, tetigere parentes:
<ov. met. 4.165>	nam color in pomo est, ubi permaturuit, ater,
<ov. met. 4.166>	quodque rogis superest, una requiescit in urna.”
<ov. met. 4.167>	Desierat, mediumque fuit breve tempus, et orsa est
<ov. met. 4.168>	dicere Leuconoe: vocem tenuere sorores.
<ov. met. 4.169>	“Hunc quoque, siderea qui temperat omnia luce,
<ov. met. 4.170>	cepit amor Solem: Solis referemus amores.
<ov. met. 4.171>	Primus adulterium Veneris cum Marte putatur
<ov. met. 4.172>	hic vidisse deus: videt hic deus omnia primus.
<ov. met. 4.173>	Indoluit facto, Iunonigenaeque marito
<ov. met. 4.174>	furta tori furtique locum monstravit. At illi
<ov. met. 4.175>	et mens et quod opus fabrilis dextra tenebat
<ov. met. 4.176>	excidit. Extemplo graciles ex aere catenas
<ov. met. 4.177>	retiaque et laqueos, quae lumina fallere possent,
<ov. met. 4.178>	elimat (non illud opus tenuissima vincant
<ov. met. 4.179>	stamina, non summo quae pendet aranea tigno),
<ov. met. 4.180>	utque leves tactus momentaque parva sequantur
<ov. met. 4.181>	efficit et lecto circumdata collocat arte.
<ov. met. 4.182>	Ut venere torum coniunx et adulter in unum,
<ov. met. 4.183>	arte viri vinclisque nova ratione paratis
<ov. met. 4.184>	in mediis ambo deprensi amplexibus haerent.
<ov. met. 4.185>	Lemnius extemplo valvas patefecit eburnas
<ov. met. 4.186>	admisitque deos: illi iacuere ligati
<ov. met. 4.187>	turpiter; atque aliquis de dis non tristibus optat
<ov. met. 4.188>	sic fieri turpis: superi risere, diuque
<ov. met. 4.189>	haec fuit in toto notissima fabula caelo.
<ov. met. 4.190>	Exigit indicii memorem Cythereia poenam,
<ov. met. 4.191>	inque vices illum, tectos qui laesit amores,
<ov. met. 4.192>	laedit amore pari. Quid nunc, Hyperione nate,
<ov. met. 4.193>	forma colorque tibi radiataque lumina prosunt?
<ov. met. 4.194>	Nempe tuis omnes qui terras ignibus uris,
<ov. met. 4.195>	ureris igne novo; quique omnia cernere debes,
<ov. met. 4.196>	Leucothoen spectas, et virgine figis in una,
<ov. met. 4.197>	quos mundo debes oculos. Modo surgis Eoo
<ov. met. 4.198>	temperius caelo, modo serius incidis undis,
<ov. met. 4.199>	spectandique mora brumales porrigis horas,
<ov. met. 4.200>	deficis interdum, vitiumque in lumina mentis
<ov. met. 4.201>	transit et obscurus mortalia pectora terres.
<ov. met. 4.202>	Nec, tibi quod lunae terris propioris imago
<ov. met. 4.203>	obstiterit, palles: facit hunc amor iste colorem.
<ov. met. 4.204>	Diligis hanc unam; nec te Clymeneque Rhodosque
<ov. met. 4.205>	nec tenet Aeaeae genetrix pulcherrima Circes,
<ov. met. 4.206>	quaeque tuos Clytie quamvis despecta petebat
<ov. met. 4.207>	concubitus ipsoque illo grave vulnus habebat
<ov. met. 4.208>	tempore: Leucothoe multarum oblivia fecit,
<ov. met. 4.209>	gentis odoriferae quam formosissima partu
<ov. met. 4.210>	edidit Eurynome. Sed postquam filia crevit,
<ov. met. 4.211>	quam mater cunctas, tam matrem filia vicit.
<ov. met. 4.212>	Rexit Achaemenias urbes pater Orchamus, isque
<ov. met. 4.213>	septimus a prisco numeratur origine Belo.
<ov. met. 4.214>	Axe sub Hesperio sunt pascua Solis equorum.
<ov. met. 4.215>	Ambrosiam pro gramine habent: ea fessa diurnis
<ov. met. 4.216>	membra ministeriis nutrit reparatque labori.
<ov. met. 4.217>	Dumque ibi quadrupedes caelestia pabula carpunt,
<ov. met. 4.218>	noxque vicem peragit, thalamos deus intrat amatos,
<ov. met. 4.219>	versus in Eurynomes faciem genetricis, et inter
<ov. met. 4.220>	bis sex Leucothoen famulas ad lumina cernit
<ov. met. 4.221>	levia versato ducentem stamina fuso.
<ov. met. 4.222>	Ergo ubi ceu mater carae dedit oscula natae,
<ov. met. 4.223>	‘res’ ait ‘arcana est. Famulae, discedite neve
<ov. met. 4.224>	eripite arbitrium matri secreta loquendi.’
<ov. met. 4.225>	Paruerant: thalamoque deus sine teste relicto
<ov. met. 4.226>	‘ille ego sum’ dixit, ‘qui longum metior annum,
<ov. met. 4.227>	omnia qui video, per quem videt omnia tellus,
<ov. met. 4.228>	mundi oculus. Mihi, crede, places.’ Pavet illa, metuque
<ov. met. 4.229>	et colus et fusus digitis cecidere remissis.
<ov. met. 4.230>	Ipse timor decuit. Nec longius ille moratus
<ov. met. 4.231>	in veram rediit speciem solitumque nitorem:
<ov. met. 4.232>	at virgo, quamvis inopino territa visu,
<ov. met. 4.233>	victa nitore dei posita vim passa querella est.
<ov. met. 4.234>	Invidit Clytie (neque enim moderatus in illa
<ov. met. 4.235>	Solis amor fuerat), stimulataque paelicis ira
<ov. met. 4.236>	vulgat adulterium diffamatumque parenti
<ov. met. 4.237>	indicat. Ille ferox inmansuetusque precantem
<ov. met. 4.238>	tendentemque manus ad lumina Solis et ‘ille
<ov. met. 4.239>	vim tulit invitae’ dicentem defodit alta
<ov. met. 4.240>	crudus humo, tumulumque super gravis addit harenae.
<ov. met. 4.241>	Dissipat hunc radiis Hyperione natus iterque
<ov. met. 4.242>	dat tibi, qua possis defossos promere vultus.
<ov. met. 4.243>	Nec tu iam poteras enectum pondere terrae
<ov. met. 4.244>	tollere, nympha, caput corpusque exsangue iacebas.
<ov. met. 4.245>	Nil illo fertur volucrum moderator equorum
<ov. met. 4.246>	post Phaethonteos vidisse dolentius ignes.
<ov. met. 4.247>	Ille quidem gelidos radiorum viribus artus
<ov. met. 4.248>	si queat in vivum temptat revocare calorem:
<ov. met. 4.249>	sed quoniam tantis fatum conatibus obstat,
<ov. met. 4.250>	nectare odorato sparsit corpusque locumque,
<ov. met. 4.251>	multaque praequestus ‘tanges tamen aethera’ dixit.
<ov. met. 4.252>	Protinus inbutum caelesti nectare corpus
<ov. met. 4.253>	dilicuit terramque suo madefecit odore:
<ov. met. 4.254>	virgaque per glaebas sensim radicibus actis
<ov. met. 4.255>	turea surrexit tumulumque cacumine rupit.
<ov. met. 4.256>	At Clytien, quamvis amor excusare dolorem,
<ov. met. 4.257>	indiciumque dolor poterat, non amplius auctor
<ov. met. 4.258>	lucis adit venerisque modum sibi fecit in illa.
<ov. met. 4.259>	Tabuit ex illo dementer amoribus usa
<ov. met. 4.260>	nympha larum inpatiens, et sub Iove nocte dieque
<ov. met. 4.261>	sedit humo nuda, nudis incompta capillis,
<ov. met. 4.262>	perque novem luces expers undaeque cibique
<ov. met. 4.263>	rore mero lacrimisque suis ieiunia pavit
<ov. met. 4.264>	nec se movit humo: tantum spectabat euntis
<ov. met. 4.265>	ora dei vultusque suos flectebat ad illum.
<ov. met. 4.266>	Membra ferunt haesisse solo, partemque coloris
<ov. met. 4.267>	luridus exsangues pallor convertit in herbas;
<ov. met. 4.268>	est in parte rubor, violaeque simillimus ora
<ov. met. 4.269>	flos tegit. Illa suum, quamvis radice tenetur,
<ov. met. 4.270>	vertitur ad Solem, mutataque servat amorem.”
<ov. met. 4.271>	Dixerat, et factum mirabile ceperat aures.
<ov. met. 4.272>	Pars fieri potuisse negant, pars omnia veros
<ov. met. 4.273>	posse deos memorant: sed non et Bacchus in illis.
<ov. met. 4.274>	Poscitur Alcithoe, postquam siluere sorores.
<ov. met. 4.275>	Quae radio stantis percurrens stamina telae
<ov. met. 4.276>	“vulgatos taceo” dixit “pastoris amores
<ov. met. 4.277>	Daphnidis Idaei, quem nymphe paelicis ira
<ov. met. 4.278>	contulit in saxum (tantus dolor urit amantes).
<ov. met. 4.279>	Nec loquor, ut quondam naturae iure novato
<ov. met. 4.280>	ambiguus fuerit modo vir, modo femina Sithon.
<ov. met. 4.281>	Te quoque, nunc adamas, quondam fidissime parvo,
<ov. met. 4.282>	Celmi, Iovi, largoque satos Curetas ab imbri
<ov. met. 4.283>	et Crocon in parvos versum cum Smilace flores
<ov. met. 4.284>	praetereo, dulcique animos novitate tenebo.
<ov. met. 4.285>	Unde sit infamis, quare male fortibus undis
<ov. met. 4.286>	Salmacis enervet tactosque remolliat artus,
<ov. met. 4.287>	discite. Causa latet, vis est notissima fontis.
<ov. met. 4.288>	Mercurio puerum diva Cythereide natum
<ov. met. 4.289>	naides Idaeis enutrivere sub antris;
<ov. met. 4.290>	cuius erat facies, in qua materque paterque
<ov. met. 4.291>	cognosci possent; nomen quoque traxit ab illis.
<ov. met. 4.292>	Is tria cum primum fecit quinquennia, montes
<ov. met. 4.293>	deseruit patrios, Idaque altrice relicta
<ov. met. 4.294>	ignotis errare locis, ignota videre
<ov. met. 4.295>	flumina gaudebat, studio minuente laborem.
<ov. met. 4.296>	Ille etiam Lycias urbes Lyciaeque propinquos
<ov. met. 4.297>	Caras adit. Videt hic stagnum lucentis ad imum
<ov. met. 4.298>	usque solum lymphae. Non illic canna palustris
<ov. met. 4.299>	nec steriles ulvae nec acuta cuspide iunci:
<ov. met. 4.300>	perspicuus liquor est; stagni tamen ultima vivo
<ov. met. 4.301>	caespite cinguntur semperque virentibus herbis.
<ov. met. 4.302>	Nympha colit, sed nec venatibus apta, nec arcus
<ov. met. 4.303>	flectere quae soleat nec quae contendere cursu,
<ov. met. 4.304>	solaque naiadum celeri non nota Dianae.
<ov. met. 4.305>	Saepe suas illi fama est dixisse sorores:
<ov. met. 4.306>	‘Salmaci, vel iaculum vel pictas sume pharetras,
<ov. met. 4.307>	et tua cum duris venatibus otia misce.’
<ov. met. 4.308>	Nec iaculum sumit nec pictas illa pharetras,
<ov. met. 4.309>	nec sua cum duris venatibus otia miscet,
<ov. met. 4.310>	sed modo fonte suo formosos perluit artus,
<ov. met. 4.311>	saepe Cytoriaco deducit pectine crines
<ov. met. 4.312>	et, quid se deceat, spectatas consulit undas;
<ov. met. 4.313>	nunc perlucenti circumdata corpus amictu
<ov. met. 4.314>	mollibus aut foliis aut mollibus incubat herbis;
<ov. met. 4.315>	saepe legit flores. Et tunc quoque forte legebat,
<ov. met. 4.316>	cum puerum vidit visumque optavit habere.
<ov. met. 4.317>	Nec tamen ante adiit, etsi properabat adire,
<ov. met. 4.318>	quam se conposuit, quam circumspexit amictus,
<ov. met. 4.319>	et finxit vultum et meruit formosa videri.
<ov. met. 4.320>	Tum sic orsa loqui: ‘Puer o dignissime credi
<ov. met. 4.321>	esse deus, seu tu deus es, potes esse Cupido,
<ov. met. 4.322>	sive es mortalis, qui te genuere, beati,
<ov. met. 4.323>	et frater felix, et fortunata profecto,
<ov. met. 4.324>	siqua tibi soror est, et quae dedit ubera nutrix:
<ov. met. 4.325>	sed longe cunctis longeque beatior illa,
<ov. met. 4.326>	siqua tibi sponsa est, siquam dignabere taeda.
<ov. met. 4.327>	Haec tibi sive aliqua est, mea sit furtiva voluptas,
<ov. met. 4.328>	seu nulla est, ego sim, thalamumque ineamus eundem.’
<ov. met. 4.329>	Nais ab his tacuit. Pueri rubor ora notavit
<ov. met. 4.330>	(nescit enim, quid amor), sed et erubuisse decebat.
<ov. met. 4.331>	Hic color aprica pendentibus arbore pomis
<ov. met. 4.332>	aut ebori tincto est, aut sub candore rubenti,
<ov. met. 4.333>	cum frustra resonant aera auxiliaria, lunae.
<ov. met. 4.334>	Poscenti nymphae sine fine sororia saltem
<ov. met. 4.335>	oscula iamque manus ad eburnea colla ferenti
<ov. met. 4.336>	‘desinis? aut fugio, tecumque’ ait ‘ista relinquo.’
<ov. met. 4.337>	Salmacis extimuit ‘loca’ que ‘haec tibi libera trado,
<ov. met. 4.338>	hospes’ ait, simulatque gradu discedere verso,
<ov. met. 4.339>	tunc quoque respiciens, fruticumque recondita silva
<ov. met. 4.340>	delituit, flexuque genu submisit. At ille,
<ov. met. 4.341>	scilicet ut vacuis et inobservatus in herbis,
<ov. met. 4.342>	huc it et hinc illuc, et in adludentibus undis
<ov. met. 4.343>	summa pedum taloque tenus vestigia tingit;
<ov. met. 4.344>	nec mora, temperie blandarum captus aquarum
<ov. met. 4.345>	mollia de tenero velamina corpore ponit.
<ov. met. 4.346>	Tum vero placuit, nudaeque cupidine formae
<ov. met. 4.347>	Salmacis exarsit: flagrant quoque lumina nymphae,
<ov. met. 4.348>	non aliter quam cum puro nitidissimus orbe
<ov. met. 4.349>	opposita speculi referitur imagine Phoebus.
<ov. met. 4.350>	Vixque moram patitur, vix iam sua gaudia differt,
<ov. met. 4.351>	iam cupit amplecti, iam se male continet amens.
<ov. met. 4.352>	Ille cavis velox adplauso corpore palmis
<ov. met. 4.353>	desilit in latices, alternaque bracchia ducens
<ov. met. 4.354>	in liquidis translucet aquis, ut eburnea siquis
<ov. met. 4.355>	signa tegat claro vel candida lilia vitro.
<ov. met. 4.356>	‘Vicimus et meus est!’ exclamat nais et omni
<ov. met. 4.357>	veste procul iacta mediis inmittitur undis,
<ov. met. 4.358>	pugnantemque tenet luctantiaque oscula carpit,
<ov. met. 4.359>	subiectatque manus invitaque pectora tangit,
<ov. met. 4.360>	et nunc hac iuveni, nunc circumfunditur illac;
<ov. met. 4.361>	denique nitentem contra elabique volentem
<ov. met. 4.362>	inplicat, ut serpens, quam regia sustinet ales
<ov. met. 4.363>	sublimemque rapit: pendens caput illa pedesque
<ov. met. 4.364>	adligat et cauda spatiantes inplicat alas:
<ov. met. 4.365>	utve solent hederae longos intexere truncos,
<ov. met. 4.366>	utque sub aequoribus deprensum polypus hostem
<ov. met. 4.367>	continet, ex omni dimissis parte flagellis.
<ov. met. 4.368>	Perstat Atlantiades, sperataque gaudia nymphae
<ov. met. 4.369>	denegat. Illa premit, commissaque corpore toto
<ov. met. 4.370>	sicut inhaerebat, ‘pugnes licet, inprobe’ dixit,
<ov. met. 4.371>	‘non tamen effugies. Ita di iubeatis! et istum
<ov. met. 4.372>	nulla dies a me nec me diducat ab isto.’
<ov. met. 4.373>	Vota suos habuere deos: nam mixta duorum
<ov. met. 4.374>	corpora iunguntur, faciesque inducitur illis
<ov. met. 4.375>	una, velut, siquis conducat cortice ramos,
<ov. met. 4.376>	crescendo iungi pariterque adolescere cernit.
<ov. met. 4.377>	Sic ubi conplexu coierunt membra tenaci,
<ov. met. 4.378>	nec duo sunt et forma duplex, nec femina dici
<ov. met. 4.379>	nec puer ut possit: neutrumque et utrumque videntur.
<ov. met. 4.380>	Ergo ubi se liquidas, quo vir descenderat, undas
<ov. met. 4.381>	semimarem fecisse videt, mollitaque in illis
<ov. met. 4.382>	membra, manus tendens, sed non iam voce virili,
<ov. met. 4.383>	Hermaphroditus ait: ‘Nato date munera vestro,
<ov. met. 4.384>	et pater et genetrix, amborum nomen habenti:
<ov. met. 4.385>	quisquis in hos fontes vir venerit, exeat inde
<ov. met. 4.386>	semivir et tactis subito mollescat in undis.’
<ov. met. 4.387>	Motus uterque parens nati rata verba biformis
<ov. met. 4.388>	fecit et incesto fontem medicamine tinxit.”
<ov. met. 4.389>	Finis erat dictis. Sed adhuc Minyeia proles
<ov. met. 4.390>	urget opus spernitque deum festumque profanat,
<ov. met. 4.391>	tympana cum subito non adparentia raucis
<ov. met. 4.392>	obstrepuere sonis, et adunco tibia cornu
<ov. met. 4.393>	tinnulaque aera sonant; redolent murraeque crocique,
<ov. met. 4.394>	resque fide maior, coepere virescere telae
<ov. met. 4.395>	inque hederae faciem pendens frondescere vestis.
<ov. met. 4.396>	Pars abit in vites, et quae modo fila fuerunt,
<ov. met. 4.397>	palmite mutantur; de stamine pampinus exit;
<ov. met. 4.398>	purpura fulgorem pictis adcommodat uvis.
<ov. met. 4.399>	Iamque dies exactus erat, tempusque subibat,
<ov. met. 4.400>	quod tu nec tenebras nec possis dicere lucem,
<ov. met. 4.401>	sed cum luce tamen dubiae confinia noctis:
<ov. met. 4.402>	tecta repente quati pinguesque ardere videntur
<ov. met. 4.403>	lampades et rutilis conlucere ignibus aedes
<ov. met. 4.404>	falsaque saevarum simulacra ululare ferarum.
<ov. met. 4.405>	Fumida iamdudum latitant per tecta sorores,
<ov. met. 4.406>	diversaeque locis ignes ac lumina vitant;
<ov. met. 4.407>	dumque petunt tenebras, parvos membrana per artus
<ov. met. 4.408>	porrigitur tenuique includit bracchia pinna.
<ov. met. 4.409>	Nec qua perdiderint veterem ratione figuram
<ov. met. 4.410>	scire sinunt tenebrae. Non illas pluma levavit,
<ov. met. 4.411>	sustinuere tamen se perlucentibus alis;
<ov. met. 4.412>	conataeque loqui minimam et pro corpore vocem
<ov. met. 4.413>	emittunt, peraguntque leves stridore querellas.
<ov. met. 4.414>	Tectaque, non silvas celebrant lucemque perosae
<ov. met. 4.415>	nocte volant, seroque tenent a vespere nomen.
<ov. met. 4.416>	Tum vero totis Bacchi memorabile Thebis
<ov. met. 4.417>	numen erat, magnasque novi matertera vires
<ov. met. 4.418>	narrat ubique dei, de totque sororibus expers
<ov. met. 4.419>	una doloris erat, nisi quem fecere sorores.
<ov. met. 4.420>	Adspicit hanc natis thalamoque Athamantis habentem
<ov. met. 4.421>	sublimes animos et alumno numine Iuno,
<ov. met. 4.422>	nec tulit, et secum “potuit de paelice natus
<ov. met. 4.423>	vertere Maeonios pelagoque inmergere nautas
<ov. met. 4.424>	et laceranda suae nati dare viscera matri
<ov. met. 4.425>	et triplices operire novis Minyeidas alis:
<ov. met. 4.426>	nil poterit Iuno nisi inultos flere dolores?
<ov. met. 4.427>	idque mihi satis est? haec una potentia nostra est?
<ov. met. 4.428>	ipse docet, quid agam (fas est et ab hoste doceri),
<ov. met. 4.429>	quidque furor valeat, Penthea caede satisque
<ov. met. 4.430>	ac super ostendit: cur non stimuletur eatque
<ov. met. 4.431>	per cognata suis exempla furoribus Ino?”
<ov. met. 4.432>	Est via declivis funesta nubila taxo,
<ov. met. 4.433>	ducit ad infernas per muta silentia sedes.
<ov. met. 4.434>	Styx nebulas exhalat iners, umbraeque recentes
<ov. met. 4.435>	descendunt illac simulacraque functa sepulcris.
<ov. met. 4.436>	Pallor hiemsque tenent late loca senta, novique,
<ov. met. 4.437>	qua sit iter, manes, Stygiam qua ducat ad urbem,
<ov. met. 4.438>	ignorant, ubi sit nigri fera regia Ditis.
<ov. met. 4.439>	Mille capax aditus et apertas undique portas
<ov. met. 4.440>	urbs habet, utque fretum de tota flumina terra,
<ov. met. 4.441>	sic omnes animas locus accipit ille, nec ulli
<ov. met. 4.442>	exiguus populo est, turbamve accedere sentit.
<ov. met. 4.443>	Errant exsangues sine corpore et ossibus umbrae,
<ov. met. 4.444>	parsque forum celebrant, pars imi tecta tyranni,
<ov. met. 4.445>	pars aliquas artes, antiquae imitamina vitae.
<ov. met. 4.446>	[exercent, aliam partem sua poena coercet]
<ov. met. 4.447>	Sustinet ire illuc caelesti sede relicta
<ov. met. 4.448>	(tantum odiis iraeque dabat) Saturnia Iuno.
<ov. met. 4.449>	Quo simul intravit sacroque a corpore pressum
<ov. met. 4.450>	ingemuit limen, tria Cerberus extulit ora
<ov. met. 4.451>	et tres latratus semel edidit. Illa sorores
<ov. met. 4.452>	Nocte vocat genitas, grave et inplacabile numen.
<ov. met. 4.453>	Carceris ante fores clausas adamante sedebant
<ov. met. 4.454>	deque suis atros pectebant crinibus angues.
<ov. met. 4.455>	Quam simul agnorunt inter caliginis umbras,
<ov. met. 4.456>	surrexere deae. Sedes scelerata vocatur:
<ov. met. 4.457>	viscera praebebat Tityos lanianda novemque
<ov. met. 4.458>	iugeribus distentus erat; tibi, Tantale, nullae
<ov. met. 4.459>	deprenduntur aquae, quaeque inminet, effugit arbor;
<ov. met. 4.460>	aut petis aut urges rediturum, Sisyphe, saxum;
<ov. met. 4.461>	volvitur Ixion et se sequiturque fugitque;
<ov. met. 4.462>	molirique suis letum patruelibus ausae
<ov. met. 4.463>	adsiduae repetunt, quas perdant, Belides undas.
<ov. met. 4.464>	Quos omnes acie postquam Saturnia torva
<ov. met. 4.465>	vidit et ante omnes Ixiona, rursus ab illo
<ov. met. 4.466>	Sisyphon adspiciens “cur hic e fratribus” inquit
<ov. met. 4.467>	“perpetuas patitur poenas, Athamanta superbum
<ov. met. 4.468>	regia dives habet, qui me cum coniuge semper
<ov. met. 4.469>	sprevit?” et exponit causas odiique viaeque,
<ov. met. 4.470>	quidque velit. Quod vellet, erat, ne regia Cadmi
<ov. met. 4.471>	staret, et in facinus traherent Athamanta sorores.
<ov. met. 4.472>	Imperium, promissa, preces confundit in unum
<ov. met. 4.473>	sollicitatque deas. Sic haec Iunone locuta,
<ov. met. 4.474>	Tisiphone, canos ut erat turbata capillos,
<ov. met. 4.475>	movit et obstantes reiecit ab ore colubras
<ov. met. 4.476>	atque ita “non longis opus est ambagibus” inquit:
<ov. met. 4.477>	“facta puta, quaecumque iubes. Inamabile regnum
<ov. met. 4.478>	desere teque refer caeli melioris ad auras.”
<ov. met. 4.479>	Laeta redit Iuno, quam caelum intrare parantem
<ov. met. 4.480>	roratis lustravit aquis Thaumantias Iris.
<ov. met. 4.481>	Nec mora, Tisiphone madefactam sanguine sumit
<ov. met. 4.482>	inportuna facem, fluidoque cruore rubentem
<ov. met. 4.483>	induitur pallam tortoque incingitur angue
<ov. met. 4.484>	egrediturque domo. Luctus comitatur euntem
<ov. met. 4.485>	et Pavor et Terror trepidoque Insania vultu.
<ov. met. 4.486>	Limine constiterat: postes tremuisse feruntur
<ov. met. 4.487>	Aeolii pallorque fores infecit acernas,
<ov. met. 4.488>	solque locum fugit. Monstris exterrita coniunx,
<ov. met. 4.489>	territus est Athamas. Tectoque exire parabant:
<ov. met. 4.490>	obstitit infelix aditumque obsedit Erinys,
<ov. met. 4.491>	nexaque vipereis distendens bracchia nodis
<ov. met. 4.492>	caesariem excussit. Motae sonuere colubrae,
<ov. met. 4.493>	parsque iacent umeris, pars circum pectora lapsae
<ov. met. 4.494>	sibila dant saniemque vomunt linguisque coruscant.
<ov. met. 4.495>	Inde duos mediis abrumpit crinibus angues
<ov. met. 4.496>	pestiferaque manu raptos inmisit. At illi
<ov. met. 4.497>	Inoosque sinus Athamanteosque pererrant
<ov. met. 4.498>	inspirantque graves animas. Nec vulnera membris
<ov. met. 4.499>	ulla ferunt: mens est, quae diros sentiat ictus.
<ov. met. 4.500>	Attulerat secum liquidi quoque monstra veneni,
<ov. met. 4.501>	oris Cerberei spumas et virus Echidnae
<ov. met. 4.502>	erroresque vagos caecaeque oblivia mentis
<ov. met. 4.503>	et scelus et lacrimas rabiemque et caedis amorem,
<ov. met. 4.504>	omnia trita simul; quae sanguine mixta recenti
<ov. met. 4.505>	coxerat aere cavo viridi versata cicuta.
<ov. met. 4.506>	Dumque pavent illi, vergit furiale venenum
<ov. met. 4.507>	pectus in amborum praecordiaque intima movit.
<ov. met. 4.508>	Tum face iactata per eundem saepius orbem
<ov. met. 4.509>	consequitur motis velociter ignibus ignes.
<ov. met. 4.510>	Sic victrix iussique potens ad inania magni
<ov. met. 4.511>	regna redit Ditis sumptumque recingitur anguem.
<ov. met. 4.512>	Protinus Aeolides media furibundus in aula
<ov. met. 4.513>	clamat “io, comites, his retia tendite silvis!
<ov. met. 4.514>	hic modo cum gemina visa est mihi prole leaena:”
<ov. met. 4.515>	utque ferae sequitur vestigia coniugis amens
<ov. met. 4.516>	deque sinu matris ridentem et parva Learchum
<ov. met. 4.517>	bracchia tendentem rapit et bis terque per auras
<ov. met. 4.518>	more rotat fundae rigidoque infantia saxo
<ov. met. 4.519>	discutit ora ferox. Tum denique concita mater,
<ov. met. 4.520>	seu dolor hoc fecit seu sparsi causa veneni,
<ov. met. 4.521>	exululat passisque fugit male sana capillis
<ov. met. 4.522>	teque ferens parvum nudis, Melicerta, lacertis
<ov. met. 4.523>	“euhoe Bacche” sonat. Bacchi sub nomine Iuno
<ov. met. 4.524>	risit et “hos usus praestet tibi” dixit “alumnus.”
<ov. met. 4.525>	Inminet aequoribus scopulus: pars ima cavatur
<ov. met. 4.526>	fluctibus et tectas defendit ab imbribus undas,
<ov. met. 4.527>	summa riget frontemque in apertum porrigit aequor.
<ov. met. 4.528>	Occupat hunc (vires insania fecerat) Ino,
<ov. met. 4.529>	seque super pontum nullo tardata timore
<ov. met. 4.530>	mittit onusque suum; percussa recanduit unda.
<ov. met. 4.531>	At Venus, inmeritae neptis miserata labores,
<ov. met. 4.532>	sic patruo blandita suo est: “O numen aquarum,
<ov. met. 4.533>	proxima cui caelo cessit, Neptune, potestas,
<ov. met. 4.534>	magna quidem posco, sed tu miserere meorum,
<ov. met. 4.535>	iactari quos cernis in Ionio inmenso,
<ov. met. 4.536>	et dis adde tuis. Aliqua et mihi gratia ponto est,
<ov. met. 4.537>	si tamen in medio quondam concreta profundo
<ov. met. 4.538>	spuma fui Graiumque manet mihi nomen ab illa.”
<ov. met. 4.539>	Adnuit oranti Neptunus et abstulit illis,
<ov. met. 4.540>	quod mortale fuit, maiestatemque verendam
<ov. met. 4.541>	inposuit nomenque simul faciemque novavit
<ov. met. 4.542>	Leucothoeque deum cum matre Palaemona dixit.
<ov. met. 4.543>	Sidoniae comites, quantum valuere secutae
<ov. met. 4.544>	signa pedum, primo videre novissima saxo;
<ov. met. 4.545>	nec dubium de morte ratae Cadmeida palmis
<ov. met. 4.546>	deplanxere domum, scissae cum veste capillos,
<ov. met. 4.547>	utque parum iustae nimiumque in paelice saevae
<ov. met. 4.548>	invidiam fecere deae. Convicia Iuno
<ov. met. 4.549>	non tulit et “faciam vos ipsas maxima” dixit
<ov. met. 4.550>	“saevitiae monimenta meae.” Res dicta secuta est.
<ov. met. 4.551>	Nam quae praecipue fuerat pia, “persequar” inquit
<ov. met. 4.552>	“in freta reginam” saltumque datura moveri
<ov. met. 4.553>	haud usquam potuit scopuloque adfixa cohaesit.
<ov. met. 4.554>	Altera, dum solito temptat plangore ferire
<ov. met. 4.555>	pectora, temptatos sensit riguisse lacertos;
<ov. met. 4.556>	illa, manus ut forte tetenderat in maris undas,
<ov. met. 4.557>	saxea facta manus in easdem porrigit undas;
<ov. met. 4.558>	huius, ut arreptum laniabat vertice crinem,
<ov. met. 4.559>	duratos subito digitos in crine videres:
<ov. met. 4.560>	quo quaeque in gestu deprensa est, haesit in illo.
<ov. met. 4.561>	Pars volucres factae; quae nunc quoque gurgite in illo
<ov. met. 4.562>	aequora destringunt summis Ismenides alis.
<ov. met. 4.563>	Nescit Agenorides natam parvumque nepotem
<ov. met. 4.564>	aequoris esse deos: luctu serieque malorum
<ov. met. 4.565>	victus et ostentis, quae plurima viderat, exit
<ov. met. 4.566>	conditor urbe sua, tamquam fortuna locorum,
<ov. met. 4.567>	non sua se premeret; longisque erroribus actus
<ov. met. 4.568>	contigit Illyricos profuga cum coniuge fines.
<ov. met. 4.569>	Iamque malis annisque graves, dum prima retractant
<ov. met. 4.570>	fata domus releguntque suos sermone labores,
<ov. met. 4.571>	“num sacer ille mea traiectus cuspide serpens”
<ov. met. 4.572>	Cadmus ait “fuerat, tum, cum Sidone profectus
<ov. met. 4.573>	vipereos sparsi per humum, nova semina, dentes?
<ov. met. 4.574>	Quem si cura deum tam certa vindicat ira,
<ov. met. 4.575>	ipse precor serpens in longam porrigar alvum.”
<ov. met. 4.576>	Dixit, et ut serpens in longam tenditur alvum
<ov. met. 4.577>	durataeque cuti squamas increscere sentit
<ov. met. 4.578>	nigraque caeruleis variari corpora guttis.
<ov. met. 4.579>	In pectusque cadit pronus. Commissaque in unum
<ov. met. 4.580>	paulatim tereti tenuantur acumine crura.
<ov. met. 4.581>	Bracchia iam restant: quae restant bracchia tendit
<ov. met. 4.582>	et lacrimis per adhuc humana fluentibus ora
<ov. met. 4.583>	“accede, o coniunx, accede, miserrima,” dixit
<ov. met. 4.584>	“dumque aliquid superest de me, me tange manumque
<ov. met. 4.585>	accipe, dum manus est, dum non totum occupat anguis!”
<ov. met. 4.586>	Ille quidem vult plura loqui, sed lingua repente
<ov. met. 4.587>	in partes est fissa duas: nec verba volenti
<ov. met. 4.588>	sufficiunt, quotiensque aliquos parat edere questus,
<ov. met. 4.589>	sibilat: hanc illi vocem natura reliquit.
<ov. met. 4.590>	Nuda manu feriens exclamat pectora coniunx
<ov. met. 4.591>	“Cadme, mane, teque, infelix, his exue monstris!
<ov. met. 4.592>	Cadme, quid hoc? ubi pes, ubi sunt umerique manusque
<ov. met. 4.593>	et color et facies et, dum loquor, omnia? cur non
<ov. met. 4.594>	me quoque, caelestes, in eandem vertitis anguem?”
<ov. met. 4.595>	Dixerat: ille suae lambebat coniugis ora
<ov. met. 4.596>	inque sinus caros, veluti cognosceret, ibat
<ov. met. 4.597>	et dabat amplexus adsuetaque colla petebat.
<ov. met. 4.598>	Quisquis adest (aderant comites), terretur: at illa
<ov. met. 4.599>	lubrica permulcet cristati colla draconis.
<ov. met. 4.600>	Et subito duo sunt iunctoque volumine serpunt,
<ov. met. 4.601>	donec in adpositi nemoris subiere latebras.
<ov. met. 4.602>	Nunc quoque nec fugiunt hominem nec vulnere laedunt
<ov. met. 4.603>	quidque prius fuerint, placidi meminere dracones.
<ov. met. 4.604>	Sed tamen ambobus versae solacia formae
<ov. met. 4.605>	magna nepos dederat, quem debellata colebat
<ov. met. 4.606>	India, quem positis celebrabat Achaia templis.
<ov. met. 4.607>	Solus Abantiades ab origine cretus eadem
<ov. met. 4.608>	Acrisius superest, qui moenibus arceat urbis
<ov. met. 4.609>	Argolicae contraque deum ferat arma genusque
<ov. met. 4.610>	non putet esse Iovis; neque enim Iovis esse putabat
<ov. met. 4.611>	Persea, quem pluvio Danae conceperat auro.
<ov. met. 4.612>	Mox tamen Acrisium (tanta est praesentia veri)
<ov. met. 4.613>	tam violasse deum quam non agnosse nepotem
<ov. met. 4.614>	paenitet: inpositus iam caelo est alter, at alter
<ov. met. 4.615>	viperei referens spolium memorabile monstri
<ov. met. 4.616>	aera carpebat tenerum stridentibus alis.
<ov. met. 4.617>	Cumque super Libycas victor penderet harenas,
<ov. met. 4.618>	Gorgonei capitis guttae cecidere cruentae.
<ov. met. 4.619>	Quas humus exceptas varios animavit in angues:
<ov. met. 4.620>	unde frequens illa est infestaque terra colubris.
<ov. met. 4.621>	Inde per inmensum ventis discordibus actus
<ov. met. 4.622>	nunc huc, nunc illuc exemplo nubis aquosae
<ov. met. 4.623>	fertur et ex alto seductas aethere longe
<ov. met. 4.624>	despectat terras totumque supervolat orbem.
<ov. met. 4.625>	Ter gelidas Arctos, ter Cancri bracchia vidit:
<ov. met. 4.626>	saepe sub occasus, saepe est ablatus in ortus.
<ov. met. 4.627>	Iamque cadente die, veritus se credere nocti,
<ov. met. 4.628>	constitit Hesperio, regnis Atlantis, in orbe,
<ov. met. 4.629>	exiguamque petit requiem, dum Lucifer ignes
<ov. met. 4.630>	evocet Aurorae, currus Aurora diurnos.
<ov. met. 4.631>	Hic hominum cunctis ingenti corpore praestans
<ov. met. 4.632>	Iapetionides Atlas fuit. Ultima tellus
<ov. met. 4.633>	rege sub hoc et pontus erat, qui Solis anhelis
<ov. met. 4.634>	aequora subdit equis et fessos excipit axes.
<ov. met. 4.635>	Mille greges illi totidemque armenta per herbas
<ov. met. 4.636>	errabant, et humum vicinia nulla premebant.
<ov. met. 4.637>	Arboreae frondes auro radiante nitentes
<ov. met. 4.638>	ex auro ramos, ex auro poma tegebant.
<ov. met. 4.639>	“Hospes,” ait Perseus illi, “seu gloria tangit
<ov. met. 4.640>	te generis magni, generis mihi Iuppiter auctor;
<ov. met. 4.641>	sive es mirator rerum, mirabere nostras.
<ov. met. 4.642>	Hospitium requiemque peto.” Memor ille vetustae
<ov. met. 4.643>	sortis erat: Themis hanc dederat Parnasia sortem:
<ov. met. 4.644>	“Tempus, Atla, veniet, tua quo spoliabitur auro
<ov. met. 4.645>	arbor, et hunc praedae titulum Iove natus habebit.”
<ov. met. 4.646>	Id metuens solidis pomaria clauserat Atlas
<ov. met. 4.647>	moenibus et vasto dederat servanda draconi
<ov. met. 4.648>	arcebatque suis externos finibus omnes.
<ov. met. 4.649>	Huic quoque “vade procul, ne longe gloria rerum,
<ov. met. 4.650>	quam mentiris” ait, “longe tibi Iuppiter absit!”
<ov. met. 4.651>	vimque minis addit manibusque expellere temptat
<ov. met. 4.652>	cunctantem et placidis miscentem fortia dictis.
<ov. met. 4.653>	Viribus inferior (quis enim par esset Atlantis
<ov. met. 4.654>	viribus?) “at quoniam parvi tibi gratia nostra est,
<ov. met. 4.655>	accipe munus!” ait, laevaque a parte Medusae
<ov. met. 4.656>	ipse retro versus squalentia protulit ora.
<ov. met. 4.657>	Quantus erat, mons factus Atlas: nam barba comaeque
<ov. met. 4.658>	in silvas abeunt, iuga sunt umerique manusque,
<ov. met. 4.659>	quod caput ante fuit, summo est in monte cacumen,
<ov. met. 4.660>	ossa lapis fiunt: tum partes auctus in omnes
<ov. met. 4.661>	crevit in inmensum (sic, di, statuistis) et omne
<ov. met. 4.662>	cum tot sideribus caelum requievit in illo.
<ov. met. 4.663>	Clauserat Hippotades aeterno carcere ventos,
<ov. met. 4.664>	admonitorque operum caelo clarissimus alto
<ov. met. 4.665>	Lucifer ortus erat. Pennis ligat ille resumptis
<ov. met. 4.666>	parte ab utraque pedes teloque accingitur unco
<ov. met. 4.667>	et liquidum motis talaribus aera findit.
<ov. met. 4.668>	Gentibus innumeris circumque infraque relictis
<ov. met. 4.669>	Aethiopum populos Cepheaque conspicit arva.
<ov. met. 4.670>	Illic inmeritam maternae pendere linguae
<ov. met. 4.671>	Andromedan poenas iniustus iusserat Ammon.
<ov. met. 4.672>	Quam simul ad duras religatam bracchia cautes
<ov. met. 4.673>	vidit Abantiades (nisi quod levis aura capillos
<ov. met. 4.674>	moverat et tepido manabant lumina fletu,
<ov. met. 4.675>	marmoreum ratus esset opus), trahit inscius ignes
<ov. met. 4.676>	et stupet et visae correptus imagine formae
<ov. met. 4.677>	paene suas quatere est oblitus in aere pennas.
<ov. met. 4.678>	Ut stetit, “o” dixit “non istis digna catenis,
<ov. met. 4.679>	sed quibus inter se cupidi iunguntur amantes,
<ov. met. 4.680>	pande requirenti nomen terraeque tuumque,
<ov. met. 4.681>	et cur vincla geras.” Primo silet illa, nec audet
<ov. met. 4.682>	adpellare virum virgo; manibusque modestos
<ov. met. 4.683>	celasset vultus, si non religata fuisset:
<ov. met. 4.684>	lumina, quod potuit, lacrimis inplevit obortis.
<ov. met. 4.685>	Saepius instanti, sua ne delicta fateri
<ov. met. 4.686>	nolle videretur, nomen terraeque suumque,
<ov. met. 4.687>	quantaque maternae fuerit fiducia formae,
<ov. met. 4.688>	indicat. Et nondum memoratis omnibus unda
<ov. met. 4.689>	insonuit, veniensque inmenso belua ponto
<ov. met. 4.690>	inminet et latum sub pectore possidet aequor.
<ov. met. 4.691>	Conclamat virgo: genitor lugubris et una
<ov. met. 4.692>	mater adest, ambo miseri, sed iustius illa.
<ov. met. 4.693>	Nec secum auxilium, sed dignos tempore fletus
<ov. met. 4.694>	plangoremque ferunt vinctoque in corpore adhaerent,
<ov. met. 4.695>	cum sic hospes ait: “Lacrimarum longa manere
<ov. met. 4.696>	tempora vos poterunt: ad opem brevis hora ferendam est.
<ov. met. 4.697>	Hanc ego si peterem Perseus Iove natus et illa,
<ov. met. 4.698>	quam clausam inplevit fecundo Iuppiter auro,
<ov. met. 4.699>	Gorgonis anguicomae Perseus superator et alis
<ov. met. 4.700>	aerias ausus iactatis ire per auras,
<ov. met. 4.701>	praeferrer cunctis certe gener. Addere tantis
<ov. met. 4.702>	dotibus et meritum, faveant modo numina, tempto:
<ov. met. 4.703>	ut mea sit servata mea virtute, paciscor.”
<ov. met. 4.704>	Accipiunt legem (quis enim dubitaret?) et orant
<ov. met. 4.705>	promittuntque super regnum dotale parentes.
<ov. met. 4.706>	Ecce velut navis praefixo concita rostro
<ov. met. 4.707>	sulcat aquas, iuvenum sudantibus acta lacertis,
<ov. met. 4.708>	sic fera dimotis inpulsu pectoris undis
<ov. met. 4.709>	tantum aberat scopulis, quantum Balearica torto
<ov. met. 4.710>	funda potest plumbo medii transmittere caeli:
<ov. met. 4.711>	cum subito iuvenis pedibus tellure repulsa
<ov. met. 4.712>	arduus in nubes abiit. Ut in aequore summo
<ov. met. 4.713>	umbra viri visa est, visa fera saevit in umbra.
<ov. met. 4.714>	Utque Iovis praepes, vacuo cum vidit in arvo
<ov. met. 4.715>	praebentem Phoebo liventia terga draconem,
<ov. met. 4.716>	occupat aversum, neu saeva retorqueat ora,
<ov. met. 4.717>	squamigeris avidos figit cervicibus ungues,
<ov. met. 4.718>	sic celeri missus praeceps per inane volatu
<ov. met. 4.719>	terga ferae pressit dextroque frementis in armo
<ov. met. 4.720>	Inachides ferrum curvo tenus abdidit hamo.
<ov. met. 4.721>	Vulnere laesa gravi modo se sublimis in auras
<ov. met. 4.722>	attollit, modo subdit aquis, modo more ferocis
<ov. met. 4.723>	versat apri, quem turba canum circumsona terret.
<ov. met. 4.724>	Ille avidos morsus velocibus effugit alis
<ov. met. 4.725>	quaque patet, nunc terga cavis super obsita conchis,
<ov. met. 4.726>	nunc laterum costas, nunc qua tenuissima cauda
<ov. met. 4.727>	desinit in piscem, falcato vulnerat ense.
<ov. met. 4.728>	Belua puniceo mixtos cum sanguine fluctus
<ov. met. 4.729>	ore vomit: maduere graves adspergine pennae.
<ov. met. 4.730>	Nec bibulis ultra Perseus talaribus ausus
<ov. met. 4.731>	credere, conspexit scopulum, qui vertice summo
<ov. met. 4.732>	stantibus exstat aquis, operitur ab aequore moto.
<ov. met. 4.733>	Nixus eo rupisque tenens iuga prima sinistra
<ov. met. 4.734>	ter quater exegit repetita per ilia ferrum.
<ov. met. 4.735>	Litora cum plausu clamor superasque deorum
<ov. met. 4.736>	inplevere domos: gaudent generumque salutant
<ov. met. 4.737>	auxiliumque domus servatoremque fatentur
<ov. met. 4.738>	Cassiope Cepheusque pater. Resoluta catenis
<ov. met. 4.739>	incedit virgo, pretiumque et causa laboris.
<ov. met. 4.740>	Ipse manus hausta victrices abluit unda,
<ov. met. 4.741>	anguiferumque caput dura ne laedat harena,
<ov. met. 4.742>	mollit humum foliis natasque sub aequore virgas
<ov. met. 4.743>	sternit et inponit Phorcynidos ora Medusae.
<ov. met. 4.744>	Virga recens bibulaque etiamnum viva medulla
<ov. met. 4.745>	vim rapuit monstri tactuque induruit huius
<ov. met. 4.746>	percepitque novum ramis et fronde rigorem.
<ov. met. 4.747>	At pelagi nymphae factum mirabile temptant
<ov. met. 4.748>	pluribus in virgis et idem contingere gaudent
<ov. met. 4.749>	seminaque ex illis iterant iactata per undas.
<ov. met. 4.750>	Nunc quoque curaliis eadem natura remansit,
<ov. met. 4.751>	duritiam tacto capiant ut ab aere, quodque
<ov. met. 4.752>	vimen in aequore erat, fiat super aequora saxum.
<ov. met. 4.753>	Dis tribus ille focos totidem de caespite ponit,
<ov. met. 4.754>	laevum Mercurio, dextrum tibi, bellica virgo,
<ov. met. 4.755>	ara Iovis media est. Mactatur vacca Minervae,
<ov. met. 4.756>	alipedi vitulus, taurus tibi, summe deorum.
<ov. met. 4.757>	protinus Andromedan et tanti praemia facti
<ov. met. 4.758>	indotata rapit: taedas Hymenaeus Amorque
<ov. met. 4.759>	praecutiunt, largis satiantur odoribus ignes,
<ov. met. 4.760>	sertaque dependent tectis et ubique lyraeque
<ov. met. 4.761>	tibiaque et cantus, animi felicia laeti
<ov. met. 4.762>	argumenta, sonant. Reseratis aurea valvis
<ov. met. 4.763>	atria tota patent, pulchroque instructa paratu
<ov. met. 4.764>	Cepheni proceres ineunt convivia regis.
<ov. met. 4.765>	Postquam epulis functi generosi munere Bacchi
<ov. met. 4.766>	diffudere animos, cultusque genusque locorum
<ov. met. 4.767>	quaerit Lyncides moresque animumque virorum.
<ov. met. 4.767a>	[quaerit Abantiades: quaerenti protinus unus
<ov. met. 4.768>	narrat Lyncides moresque animumque virorum]
<ov. met. 4.770>	Qui simul edocuit, “nunc, o fortissime,” dixit
<ov. met. 4.771>	“fare, precor, Perseu, quanta virtute quibusque
<ov. met. 4.772>	artibus abstuleris crinita draconibus ora.”
<ov. met. 4.773>	Narrat Agenorides gelido sub Atlante iacentem
<ov. met. 4.774>	esse locum solidae tutum munimine molis;
<ov. met. 4.775>	cuius in introitu geminas habitasse sorores
<ov. met. 4.776>	Phorcidas, unius partitas luminis usum.
<ov. met. 4.777>	Id se sollerti furtim, dum traditur, astu
<ov. met. 4.778>	supposita cepisse manu perque abdita longe
<ov. met. 4.779>	deviaque et silvis horrentia saxa fragosis
<ov. met. 4.780>	Gorgoneas tetigisse domos, passimque per agros
<ov. met. 4.781>	perque vias vidisse hominum simulacra ferarumque
<ov. met. 4.782>	in silicem ex ipsis visa conversa Medusa.
<ov. met. 4.783>	Se tamen horrendae clipei, quem laeva gerebat,
<ov. met. 4.784>	aere repercusso formam adspexisse Medusae,
<ov. met. 4.785>	dumque gravis somnus colubrasque ipsamque tenebat,
<ov. met. 4.786>	eripuisse caput collo; pennisque fugacem
<ov. met. 4.787>	Pegason et fratrem matris de sanguine natos
<ov. met. 4.788>	addidit et longi non falsa pericula cursus,
<ov. met. 4.789>	quae freta, quas terras sub se vidisset ab alto
<ov. met. 4.790>	et quae iactatis tetigisset sidera pennis.
<ov. met. 4.791>	Ante exspectatum tacuit tamen. Excipit unus
<ov. met. 4.792>	ex numero procerum quaerens, cur sola sororum
<ov. met. 4.793>	gesserit alternis inmixtos crinibus angues.
<ov. met. 4.794>	Hospes ait: “Quoniam scitaris digna relatu,
<ov. met. 4.795>	accipe quaesiti causam. Clarissima forma
<ov. met. 4.796>	multorumque fuit spes invidiosa procorum
<ov. met. 4.797>	illa: neque in tota conspectior ulla capillis
<ov. met. 4.798>	pars fuit. Inveni, qui se vidisse referret.
<ov. met. 4.799>	Hanc pelagi rector templo vitiasse Minervae
<ov. met. 4.800>	dicitur. Aversa est et castos aegide vultus
<ov. met. 4.801>	nata Iovis texit; neve hoc inpune fuisset,
<ov. met. 4.802>	Gorgoneum crinem turpes mutavit in hydros.
<ov. met. 4.803>	Nunc quoque, ut attonitos formidine terreat hostes,
<ov. met. 4.804>	pectore in adverso, quos fecit, sustinet angues.”

<ov. met. 5.1>	Dumque ea Cephenum medio Danaeius heros
<ov. met. 5.2>	agmine commemorat, fremida regalia turba
<ov. met. 5.3>	atria complentur: nec coniugialia festa
<ov. met. 5.4>	qui canat est clamor, sed qui fera nuntiet arma.
<ov. met. 5.5>	Inque repentinos convivia versa tumultus
<ov. met. 5.6>	adsimilare freto possis, quod saeva quietum
<ov. met. 5.7>	ventorum rabies motis exasperat undis.
<ov. met. 5.8>	Primus in his Phineus, belli temerarius auctor,
<ov. met. 5.9>	fraxineam quatiens aeratae cuspidis hastam,
<ov. met. 5.10>	“en” ait, “en adsum praereptae coniugis ultor,
<ov. met. 5.11>	nec mihi te pennae, nec falsum versus in aurum
<ov. met. 5.12>	Iuppiter eripiet.” Conanti mittere Cepheus
<ov. met. 5.13>	“quid facis?” exclamat, “quae te, germane, furentem
<ov. met. 5.14>	mens agit in facinus? meritisne haec gratia tantis
<ov. met. 5.15>	redditur? hac vitam servatae dote rependis?
<ov. met. 5.16>	Quam tibi non Perseus, verum si quaeris, ademit,
<ov. met. 5.17>	sed grave Nereidum numen, sed corniger Ammon,
<ov. met. 5.18>	sed quae visceribus veniebat belua ponti
<ov. met. 5.19>	exsaturanda meis. Illo tibi tempore rapta est,
<ov. met. 5.20>	quo peritura fuit: nisi si crudelis id ipsum
<ov. met. 5.21>	exigis, ut pereat, luctuque levabere nostro.
<ov. met. 5.22>	Scilicet haud satis est, quod te spectante revincta est
<ov. met. 5.23>	et nullam quod opem patruus sponsusve tulisti:
<ov. met. 5.24>	insuper, a quoquam quod sit servata, dolebis
<ov. met. 5.25>	praemiaque eripies? Quae si tibi magna videntur,
<ov. met. 5.26>	ex illis scopulis, ubi erant adfixa, petisses.
<ov. met. 5.27>	Nunc sine, qui petiit, per quem haec non orba senectus,
<ov. met. 5.28>	ferre quod et meritis et voce est pactus, eumque
<ov. met. 5.29>	non tibi, sed certae praelatum intellege morti!”
<ov. met. 5.30>	Ille nihil contra: sed et hunc et Persea vultu
<ov. met. 5.31>	alterno spectans petat hunc ignorat, an illum,
<ov. met. 5.32>	cunctatusque brevi contortam viribus hastam,
<ov. met. 5.33>	quantas ira dabat, nequiquam in Persea misit.
<ov. met. 5.34>	Ut stetit illa toro, stratis tunc denique Perseus
<ov. met. 5.35>	exsiluit; teloque ferox inimica remisso
<ov. met. 5.36>	pectora rupisset, nisi post altaria Phineus
<ov. met. 5.37>	isset: et (indignum!) scelerato profuit ara.
<ov. met. 5.38>	Fronte tamen Rhoeti non inrita cuspis adhaesit.
<ov. met. 5.39>	Qui postquam cecidit ferrumque ex osse revulsum est,
<ov. met. 5.40>	calcitrat et positas adspergit sanguine mensas.
<ov. met. 5.41>	Tum vero indomitas ardescit vulgus in iras,
<ov. met. 5.42>	telaque coniciunt, et sunt, qui Cephea dicunt
<ov. met. 5.43>	cum genero debere mori. Sed limine tecti
<ov. met. 5.44>	exierat Cepheus, testatus iusque fidemque
<ov. met. 5.45>	hospitiique deos, ea se prohibente moveri.
<ov. met. 5.46>	Bellica Pallas adest et protegit aegide fratrem
<ov. met. 5.47>	datque animos. Erat Indus Athis, quem flumine Gange
<ov. met. 5.48>	edita Limnaee vitreis peperisse sub undis
<ov. met. 5.49>	creditur, egregius forma, quam divite cultu
<ov. met. 5.50>	augebat, bis adhuc octonis integer annis,
<ov. met. 5.51>	indutus chlamydem Tyriam, quam limbus obibat
<ov. met. 5.52>	aureus; ornabant aurata monilia collum
<ov. met. 5.53>	et madidos murra curvum crinale capillos.
<ov. met. 5.54>	Ille quidem iaculo quamvis distantia misso
<ov. met. 5.55>	figere doctus erat, sed tendere doctior arcus.
<ov. met. 5.56>	Tunc quoque lenta manu flectentem cornua Perseus
<ov. met. 5.57>	stipite, qui media positus fumabat in ara,
<ov. met. 5.58>	perculit et fractis confudit in ossibus ora.
<ov. met. 5.59>	Hunc ubi laudatos iactantem in sanguine vultus
<ov. met. 5.60>	Assyrius vidit Lycabas, iunctissimus illi
<ov. met. 5.61>	et comes et veri non dissimulator amoris,
<ov. met. 5.62>	postquam exhalantem sub acerbo vulnere vitam
<ov. met. 5.63>	deploravit Athin, quos ille tetenderat arcus
<ov. met. 5.64>	arripit et “mecum tibi sint certamina” dixit:
<ov. met. 5.65>	“nec longum pueri fato laetabere, quo plus
<ov. met. 5.66>	invidiae, quam laudis habes.” Haec omnia nondum
<ov. met. 5.67>	dixerat, emicuit nervo penetrabile telum
<ov. met. 5.68>	vitatumque tamen sinuosa veste pependit.
<ov. met. 5.69>	Vertit in hunc harpen spectatam caede Medusae
<ov. met. 5.70>	Acrisioniades adigitque in pectus: at ille
<ov. met. 5.71>	iam moriens, oculis sub nocte natantibus atra
<ov. met. 5.72>	circumspexit Athin seque acclinavit ad illum
<ov. met. 5.73>	et tulit ad manes iunctae solacia mortis.
<ov. met. 5.74>	Ecce Syenites, genitus Metione, Phorbas
<ov. met. 5.75>	et Libys Amphimedon, avidi committere pugnam,
<ov. met. 5.76>	sanguine, quo late tellus madefacta tepebat,
<ov. met. 5.77>	conciderant lapsi: surgentibus obstitit ensis,
<ov. met. 5.78>	alterius costis, iugulo Phorbantis adactus.
<ov. met. 5.79>	At non Actoriden Erytum, cui lata bipennis
<ov. met. 5.80>	telum erat, hamato Perseus petit ense, sed altis
<ov. met. 5.81>	exstantem signis multaeque in pondere massae
<ov. met. 5.82>	ingentem manibus tollit cratera duabus
<ov. met. 5.83>	infligitque viro; rutilum vomit ille cruorem
<ov. met. 5.84>	et resupinus humum moribundo vertice pulsat.
<ov. met. 5.85>	Inde Semiramio Polydegmona sanguine cretum
<ov. met. 5.86>	Caucasiumque Abarin Sperchionidenque Lycetum
<ov. met. 5.87>	intonsumque comas Helicen Phlegyanque Clytumque
<ov. met. 5.88>	sternit et exstructos morientum calcat acervos.
<ov. met. 5.89>	Nec Phineus ausus concurrere comminus hosti,
<ov. met. 5.90>	intorquet iaculum: quod detulit error in Idan,
<ov. met. 5.91>	expertem frustra belli et neutra arma secutum.
<ov. met. 5.92>	Ille tuens oculis inmitem Phinea torvis
<ov. met. 5.93>	“quandoquidem in partes” ait “abstrahor, accipe, Phineu,
<ov. met. 5.94>	quem fecisti hostem pensaque hoc vulnere vulnus”;
<ov. met. 5.95>	iamque remissurus tractum de vulnere telum
<ov. met. 5.96>	sanguine defectos cecidit conlapsus in artus.
<ov. met. 5.97>	Hic quoque Cephenum post regem primus Hodites
<ov. met. 5.98>	ense iacet Clymeni; Prothoenora percutit Hypseus,
<ov. met. 5.99>	Hypsea Lyncides. Fuit et grandaevus in illis
<ov. met. 5.100>	Emathion, aequi cultor timidusque deorum;
<ov. met. 5.101>	qui, quoniam prohibent anni bellare, loquendo
<ov. met. 5.102>	pugnat et incessit scelerataque devovet arma.
<ov. met. 5.103>	Huic Chromis amplexo tremulis altaria palmis
<ov. met. 5.104>	decutit ense caput; quod protinus incidit arae
<ov. met. 5.105>	atque ibi semianimi verba exsecrantia lingua
<ov. met. 5.106>	edidit, et medios animam exspiravit in ignes.
<ov. met. 5.107>	Hinc gemini fratres Broteasque et caestibus Ammon
<ov. met. 5.108>	invicti, vinci si possent caestibus enses,
<ov. met. 5.109>	Phinea cecidere manu, Cererisque sacerdos
<ov. met. 5.110>	Ampycus, albenti velatus tempora vitta.
<ov. met. 5.111>	Tu quoque, Lampetide, non hos adhibendus ad usus,
<ov. met. 5.112>	sed qui, pacis opus, citharam cum voce moveres,
<ov. met. 5.113>	iussus eras celebrare dapes festumque canendo.
<ov. met. 5.114>	Quem procul adstantem plectrumque imbelle tenentem
<ov. met. 5.115>	Pettalus inridens “Stygiis cane cetera” dixit
<ov. met. 5.116>	“manibus” et laevo mucronem tempore fixit.
<ov. met. 5.117>	Concidit et digitis morientibus ille retemptat
<ov. met. 5.118>	fila lyrae, casuque fuit miserabile carmen.
<ov. met. 5.119>	Nec sinit hunc impune ferox cecidisse Lycormas
<ov. met. 5.120>	raptaque de dextro robusta repagula posti
<ov. met. 5.121>	ossibus inlisit mediae cervicis: at ille
<ov. met. 5.122>	procubuit terrae mactati more iuvenci.
<ov. met. 5.123>	Demere temptabat laevi quoque robora postis
<ov. met. 5.124>	Cinyphius Pelates: temptanti dextera fixa est
<ov. met. 5.125>	cuspide Marmaridae Corythi lignoque cohaesit.
<ov. met. 5.126>	Haerenti latus hausit Abas: nec corruit ille,
<ov. met. 5.127>	sed retinente manum moriens e poste pependit.
<ov. met. 5.128>	Sternitur et Menaleus, Perseia castra secutus,
<ov. met. 5.129>	et Nasamoniaci Dorylas ditissimus agri,
<ov. met. 5.130>	dives agri Dorylas, quo non possederat alter
<ov. met. 5.131>	latius aut totidem tollebat turis acervos.
<ov. met. 5.132>	Huius in obliquo missum stetit inguine ferrum:
<ov. met. 5.133>	letifer ille locus. Quem postquam vulneris auctor
<ov. met. 5.134>	singultantem animam et versantem lumina vidit
<ov. met. 5.135>	Bactrius Halcyoneus “hoc, quod premis” inquit, “habeto
<ov. met. 5.136>	de tot agris terrae” corpusque exsangue reliquit.
<ov. met. 5.137>	Torquet in hunc hastam calido de vulnere raptam
<ov. met. 5.138>	ultor Abantiades; media quae nare recepta
<ov. met. 5.139>	cervice exacta est in partesque eminet ambas.
<ov. met. 5.140>	Dumque manum Fortuna iuvat, Clytiumque Claninque,
<ov. met. 5.141>	matre satos una, diverso vulnere fudit:
<ov. met. 5.142>	nam Clytii per utrumque gravis librata lacerto
<ov. met. 5.143>	fraxinus acta femur, iaculum Clanis ore momordit.
<ov. met. 5.144>	Occidit et Celadon Mendesius, occidit Astreus,
<ov. met. 5.145>	matre Palaestina, dubio genitore creatus,
<ov. met. 5.146>	Aethionque sagax quondam ventura videre
<ov. met. 5.147>	(tunc ave deceptus falsa), regisque Thoactes
<ov. met. 5.148>	armiger et caeso genitore infamis Agyrtes.
<ov. met. 5.149>	Plus tamen exhausto superest: namque omnibus unum
<ov. met. 5.150>	opprimere est animus, coniurata undique pugnant
<ov. met. 5.151>	agmina pro causa meritum impugnante fidemque:
<ov. met. 5.152>	hac pro parte socer frustra pius et nova coniunx
<ov. met. 5.153>	cum genetrice favent ululatuque atria complent.
<ov. met. 5.154>	Sed sonus armorum superat gemitusque cadentum,
<ov. met. 5.155>	pollutosque semel multo Bellona penates
<ov. met. 5.156>	sanguine perfundit renovataque proelia miscet.
<ov. met. 5.157>	Circueunt unum Phineus et mille secuti
<ov. met. 5.158>	Phinea: tela volant hiberna grandine plura
<ov. met. 5.159>	praeter utrumque latus praeterque et lumen et aures.
<ov. met. 5.160>	Applicat hic umeros ad magnae saxa columnae,
<ov. met. 5.161>	tutaque terga gerens adversaque in agmina versus
<ov. met. 5.162>	sustinet instantes. Instabat parte sinistra
<ov. met. 5.163>	Chaonius Molpeus, dextra Nabataeus Echemmon.
<ov. met. 5.164>	Tigris ut auditis diversa valle duorum
<ov. met. 5.165>	exstimulata fame mugitibus armentorum
<ov. met. 5.166>	nescit, utro potius ruat, et ruere ardet utroque,
<ov. met. 5.167>	sic dubius Perseus, dextra laevane feratur,
<ov. met. 5.168>	Molpea traiecti submovit vulnere cruris,
<ov. met. 5.169>	contentusque fuga est: neque enim dat tempus Echemmon,
<ov. met. 5.170>	sed furit et, cupiens saltu dare vulnera collo,
<ov. met. 5.171>	non circumspectis exactum viribus ensem
<ov. met. 5.172>	fregit, et extrema percussae parte columnae
<ov. met. 5.173>	lammina dissiluit dominique in gutture fixa est.
<ov. met. 5.174>	Non tamen ad letum causas satis illa valentes
<ov. met. 5.175>	plaga dedit: trepidum Perseus et inermia frustra
<ov. met. 5.176>	bracchia tendentem Cyllenide confodit harpe.
<ov. met. 5.177>	Verum ubi virtutem turbae succumbere vidit,
<ov. met. 5.178>	“auxilium” Perseus “quoniam sic cogitis ipsi”
<ov. met. 5.179>	dixit “ab hoste petam. Vultus avertite vestros,
<ov. met. 5.180>	siqnis amicus adest!” et Gorgonis extulit ora.
<ov. met. 5.181>	“Quaere alium, tua quem moveant miracula” dixit
<ov. met. 5.182>	Thescelus; utque manu iaculum fatale parabat
<ov. met. 5.183>	mittere, in hoc haesit signum de marmore gestu.
<ov. met. 5.184>	Proximus huic Ampyx animi plenissima magni
<ov. met. 5.185>	pectora Lyncidae gladio petit; inque petendo
<ov. met. 5.186>	dextera deriguit nec citra mota nec ultra est.
<ov. met. 5.187>	At Nileus, qui se genitum septemplice Nilo
<ov. met. 5.188>	ementitus erat, clipeo quoque flumina septem
<ov. met. 5.189>	argento partim, partim caelaverat auro,
<ov. met. 5.190>	“adspice” ait, “Perseu, nostrae primordia gentis:
<ov. met. 5.191>	magna feres tacitas solacia mortis ad umbras,
<ov. met. 5.192>	a tanto cecidisse viro”: pars ultima vocis
<ov. met. 5.193>	in medio suppressa sono est, adapertaque velle
<ov. met. 5.194>	ora loqui credas, nec sunt ea pervia verbis.
<ov. met. 5.195>	Increpat hos “vitio” que “animi, non viribus” inquit
<ov. met. 5.196>	“Gorgoneis torpetis” Eryx: “incurrite mecum
<ov. met. 5.197>	et prosternite humi iuvenem magica arma moventem!”
<ov. met. 5.198>	Incursurus erat: tenuit vestigia tellus,
<ov. met. 5.199>	inmotusque silex armataque mansit imago.
<ov. met. 5.200>	Hi tamen ex merito poenas subiere; sed unus
<ov. met. 5.201>	miles erat Persei, pro quo dum pugnat, Aconteus,
<ov. met. 5.202>	Gorgone conspecta saxo concrevit oborto.
<ov. met. 5.203>	Quem ratus Astyages etiamnum vivere, longo
<ov. met. 5.204>	ense ferit: sonuit tinnitibus ensis acutis.
<ov. met. 5.205>	Dum stupet Astyages, naturam traxit eandem,
<ov. met. 5.206>	marmoreoque manet vultus mirantis in ore.
<ov. met. 5.207>	Nomina longa mora est media de plebe virorum
<ov. met. 5.208>	dicere: bis centum restabant corpora pugnae,
<ov. met. 5.209>	Gorgone bis centum riguerunt corpora visa.
<ov. met. 5.210>	Paenitet iniusti tunc denique Phinea belli.
<ov. met. 5.211>	Sed quid agat? simulacra videt diversa figuris
<ov. met. 5.212>	agnoscitque suos et nomine quemque vocatum
<ov. met. 5.213>	poscit opem, credensque parum sibi proxima tangit
<ov. met. 5.214>	corpora: marmor erant. Avertitur, atque ita supplex
<ov. met. 5.215>	confessasque manus obliquaque bracchia tendens,
<ov. met. 5.216>	“vincis” ait, “Perseu. Remove tua monstra tuaeque
<ov. met. 5.217>	saxificos vultus, quaecumque ea, tolle Medusae,
<ov. met. 5.218>	tolle, precor. Non nos odium regnique cupido
<ov. met. 5.219>	compulit ad bellum: pro coniuge movimus arma.
<ov. met. 5.220>	Causa fuit meritis melior tua, tempore nostra.
<ov. met. 5.221>	Non cessisse piget. Nihil, o fortissime, praeter
<ov. met. 5.222>	hanc animam concede mihi: tua cetera sunto.”
<ov. met. 5.223>	Talia dicenti neque eum, quem voce rogabat
<ov. met. 5.224>	respicere audenti “quod” ait, “timidissime Phineu,
<ov. met. 5.225>	et possum tribuisse et magnum est munus inerti,
<ov. met. 5.226>	(pone metum) tribuam: nullo violabere ferro.
<ov. met. 5.227>	Quin etiam mansura dabo monimenta per aevum,
<ov. met. 5.228>	inque domo soceri semper spectabere nostri,
<ov. met. 5.229>	ut mea se sponsi soletur imagine coniunx?”
<ov. met. 5.230>	Dixit et in partem Phorcynida transtulit illam,
<ov. met. 5.231>	ad quam se trepido Phineus obverterat ore.
<ov. met. 5.232>	Tunc quoque conanti sua vertere lumina cervix
<ov. met. 5.233>	deriguit, saxoque oculorum induruit umor.
<ov. met. 5.234>	Sed tamen os timidum vultusque in marmore supplex
<ov. met. 5.235>	submissaeque manus faciesque obnoxia mansit.
<ov. met. 5.236>	Victor Abantiades patrios cum coniuge muros
<ov. met. 5.237>	intrat et inmeriti vindex ultorque parentis
<ov. met. 5.238>	adgreditur Proetum: nam fratre per arma fugato
<ov. met. 5.239>	Acrisioneas Proetus possederat arces.
<ov. met. 5.240>	Sed nec ope armorum, nec, quam male ceperat, arce
<ov. met. 5.241>	torva colubriferi superavit lumina monstri.
<ov. met. 5.242>	Te tamen, o parvae rector, Polydecta, Seriphi,
<ov. met. 5.243>	nec iuvenis virtus per tot spectata labores
<ov. met. 5.244>	nec mala mollierant, sed inexorabile durus
<ov. met. 5.245>	exerces odium, nec iniqua finis in ira est.
<ov. met. 5.246>	Detrectas etiam laudem fictamque Medusae
<ov. met. 5.247>	arguis esse necem. “Dabimus tibi pignera ven.
<ov. met. 5.248>	Parcite luminibus!” Perseus ait oraque regis
<ov. met. 5.249>	ore Medusaeo silicem sine sanguine fecit.
<ov. met. 5.250>	Hactenus aurigenae comitem Tritonia fratri
<ov. met. 5.251>	se dedit: inde cava circumdata nube Seriphon
<ov. met. 5.252>	deserit, a dextra Cythno Gyaroque relictis,
<ov. met. 5.253>	quaque super pontum via visa brevissima, Thebas
<ov. met. 5.254>	virgineumque Helicona petit. Quo monte potita
<ov. met. 5.255>	constitit et doctas sic est adfata sorores:
<ov. met. 5.256>	“Fama novi fontis nostras pervenit ad aures,
<ov. met. 5.257>	dura Medusaei quem praepetis ungula rupit.
<ov. met. 5.258>	Is mihi causa viae. Volui mirabile factum
<ov. met. 5.259>	cernere: vidi ipsum materno sanguine nasci.”
<ov. met. 5.260>	Excipit Uranie: “Quaecumque est causa videndi
<ov. met. 5.261>	has tibi, diva, domos, animo gratissima nostro es.
<ov. met. 5.262>	Vera tamen fama est, et Pegasus huius origo
<ov. met. 5.263>	fontis”, et ad latices deduxit Pallada sacros.
<ov. met. 5.264>	Quae mirata diu factas pedis ictibus undas,
<ov. met. 5.265>	silvarum lucos circumspicit antiquarum
<ov. met. 5.266>	antraque et innumeris distinctas floribus herbas
<ov. met. 5.267>	felicesque vocat pariter studioque locoque
<ov. met. 5.268>	Mnemonidas. Quam sic adfata est una sororum:
<ov. met. 5.269>	“O, nisi te virtus opera ad maiora tulisset,
<ov. met. 5.270>	in partem ventura chori Tritonia nostri,
<ov. met. 5.271>	vera refers meritoque probas artesque locumque,
<ov. met. 5.272>	et gratam sortem, tutae modo simus, habemus.
<ov. met. 5.273>	Sed (vetitum est adeo sceleri nihil) omnia terrent
<ov. met. 5.274>	virgineas mentes, dirusque ante ora Pyreneus
<ov. met. 5.275>	vertitur, et nondum tota me mente recepi.
<ov. met. 5.276>	Daulida Threicio Phoceaque milite rura
<ov. met. 5.277>	ceperat ille ferox iniustaque regna tenebat.
<ov. met. 5.278>	Templa petebamus Parnasia: vidit euntes,
<ov. met. 5.279>	nostraque fallaci veneratus numina vultu
<ov. met. 5.280>	‘Mnemonides’ (cognorat enim), ‘consistite’ dixit,
<ov. met. 5.281>	‘nec dubitate, precor, tecto grave sidus et imbrem’
<ov. met. 5.282>	(imber erat) ‘vitare meo: subiere minores
<ov. met. 5.283>	saepe casas superi.’ Dictis et tempore motae
<ov. met. 5.284>	adnuimusque viro primasque intravimus aedes.
<ov. met. 5.285>	Desierant imbres, victoque aquilonibus austro
<ov. met. 5.286>	fusca repurgato fugiebant nubila caelo.
<ov. met. 5.287>	Impetus ire fuit: claudit sua tecta Pyreneus
<ov. met. 5.288>	vimque parat. Quam nos sumptis effugimus alis.
<ov. met. 5.289>	Ipse secuturo similis stetit arduus arce
<ov. met. 5.290>	‘qua’ que ‘via est vobis, erit et mihi’ dixit ‘eadem’,
<ov. met. 5.291>	seque iacit vecors e summae culmine turris
<ov. met. 5.292>	et cadit in vultus, discussisque ossibus oris
<ov. met. 5.293>	tundit humum moriens scelerato sanguine tinctam.”
<ov. met. 5.294>	Musa loquebatur: pennae sonuere per auras,
<ov. met. 5.295>	voxque salutantum ramis veniebat ab altis.
<ov. met. 5.296>	Suspicit et linguae quaerit tam certa loquentes
<ov. met. 5.297>	unde sonent hominemque putat Iove nata locutum:
<ov. met. 5.298>	Ales erat, numeroque novem, sua fata querentes,
<ov. met. 5.299>	institerant ramis imitantes omnia picae.
<ov. met. 5.300>	Miranti sic orsa deae dea: “Nuper et istae
<ov. met. 5.301>	auxerunt volucrum victae certamine turbam.
<ov. met. 5.302>	Pieros has genuit Pellaeis dives in arvis,
<ov. met. 5.303>	Paeonis Euippe mater fuit. Illa potentem
<ov. met. 5.304>	Lucinam noviens, noviens paritura, vocavit.
<ov. met. 5.305>	Intumuit numero stolidarum turba sororum,
<ov. met. 5.306>	perque tot Haemonias et per tot Achaidas urbes
<ov. met. 5.307>	huc venit et tali committit proelia voce:
<ov. met. 5.308>	‘Desinite indoctum vana dulcedine vulgus
<ov. met. 5.309>	fallere: nobiscum, siqua est fiducia vobis,
<ov. met. 5.310>	Thespiades certate deae. Nec voce nec arte
<ov. met. 5.311>	vincemur, totidemque sumus. Vel cedite victae
<ov. met. 5.312>	fonte Medusaeo et Hyantea Aganippe,
<ov. met. 5.313>	vel nos Emathiis ad Paeonas usque nivosos
<ov. met. 5.314>	cedamus campis. Dirimant certamina nymphae.’
<ov. met. 5.315>	Turpe quidem contendere erat, sed cedere visum
<ov. met. 5.316>	turpius. Electae iurant per flumina nymphae
<ov. met. 5.317>	factaque de vivo pressere sedilia saxo.
<ov. met. 5.318>	Tum sine sorte prior quae se certare professa est,
<ov. met. 5.319>	bella canit superum, falsoque in honore Gigantas
<ov. met. 5.320>	ponit et extenuat magnorum facta deorum;
<ov. met. 5.321>	emissumque ima de sede Typhoea terrae
<ov. met. 5.322>	caelitibus fecisse metum cunctosque dedisse
<ov. met. 5.323>	terga fugae, donec fessos Aegyptia tellus
<ov. met. 5.324>	ceperit et septem discretus in ostia Nilus.
<ov. met. 5.325>	Huc quoque terrigenam venisse Typhoea narrat
<ov. met. 5.326>	et se mentitis superos celasse figuris;
<ov. met. 5.327>	‘duxque gregis’ dixit ‘fit Iuppiter; unde recurvis
<ov. met. 5.328>	nunc quoque formatus Libys est cum cornibus Ammon.
<ov. met. 5.329>	Delius in corvo, proles Semeleia capro,
<ov. met. 5.330>	fele soror Phoebi, nivea Saturnia vacca,
<ov. met. 5.331>	pisce Venus latuit, Cyllenius ibidis alis.’
<ov. met. 5.332>	Hactenus ad citharam vocalia moverat ora:
<ov. met. 5.333>	poscimur Aonides. Sed forsitan otia non sint,
<ov. met. 5.334>	nec nostris praebere vacet tibi cantibus aures.”
<ov. met. 5.335>	“Ne dubita, vestrumque mihi refer ordine carmen”
<ov. met. 5.336>	Pallas ait nemorisque levi consedit in umbra.
<ov. met. 5.337>	Musa refert: “Dedimus summam certaminis uni.
<ov. met. 5.338>	Surgit et inmissos hedera conlecta capillos
<ov. met. 5.339>	Calliope querulas praetemptat pollice chordas,
<ov. met. 5.340>	atque haec percussis subiungit carmina nervis:
<ov. met. 5.341>	‘Prima Ceres unco glaebam dimovit aratro,
<ov. met. 5.342>	prima dedit fruges alimentaque mitia terris,
<ov. met. 5.343>	prima dedit leges: Cereris sunt omnia munus.
<ov. met. 5.344>	Illa canenda mihi est. Utinam modo dicere possem
<ov. met. 5.345>	carmina digna dea: certe dea carmine digna est.
<ov. met. 5.346>	Vasta giganteis ingesta est insula membris
<ov. met. 5.347>	Trinacris et magnis subiectum molibus urget
<ov. met. 5.348>	aetherias ausum sperare Typhoea sedes.
<ov. met. 5.349>	Nititur ille quidem pugnatque resurgere saepe,
<ov. met. 5.350>	dextra sed Ausonio manus est subiecta Peloro,
<ov. met. 5.351>	laeva, Pachyne, tibi, Lilybaeo crura premuntur,
<ov. met. 5.352>	degravat Aetna caput: sub qua resupinus harenas
<ov. met. 5.353>	eiectat flammamque ferox vomit ore Typhoeus.
<ov. met. 5.354>	Saepe remoliri luctatur pondera terrae
<ov. met. 5.355>	oppidaque et magnos devolvere corpore montes.
<ov. met. 5.356>	Inde tremit tellus, et rex pavet ipse silentum,
<ov. met. 5.357>	ne pateat latoque solum retegatur hiatu
<ov. met. 5.358>	inmissusque dies trepidantes terreat umbras.
<ov. met. 5.359>	Hanc metuens cladem tenebrosa sede tyrannus
<ov. met. 5.360>	exierat, curruque atrorum vectus equorum
<ov. met. 5.361>	ambibat Siculae cautus fundamina terrae.
<ov. met. 5.362>	Postquam exploratum satis est loca nulla labare,
<ov. met. 5.363>	depositoque metu, videt hunc Erycina vagantem
<ov. met. 5.364>	monte suo residens, natumque amplexa volucrem
<ov. met. 5.365>	‘arma manusque meae, mea, nate, potentia’, dixit,
<ov. met. 5.366>	‘illa, quibus superas omnes, cape tela, Cupido,
<ov. met. 5.367>	inque dei pectus celeres molire sagittas,
<ov. met. 5.368>	cui triplicis cessit fortuna novissima regni.
<ov. met. 5.369>	Tu superos ipsumque Iovem tu numina ponti
<ov. met. 5.370>	victa domas ipsumque, regit qui numina ponti.
<ov. met. 5.371>	Tartara quid cessant? cur non matrisque tuumque
<ov. met. 5.372>	imperium profers? agitur pars tertia mundi.
<ov. met. 5.373>	Et tamen in caelo, quae iam patientia nostra est,
<ov. met. 5.374>	spernimur, ac mecum vires minuuntur Amoris.
<ov. met. 5.375>	Pallada nonne vides iaculatricemque Dianam
<ov. met. 5.376>	abscessisse mihi? Cereris quoque filia virgo,
<ov. met. 5.377>	si patiemur, erit: nam spes adfectat easdem.
<ov. met. 5.378>	At tu, pro socio, siqua est ea gratia, regno
<ov. met. 5.379>	iunge deam patruo.’ Dixit Venus. Ille pharetram
<ov. met. 5.380>	solvit et arbitrio matris de mille sagittis
<ov. met. 5.381>	unam seposuit, sed qua nec acutior ulla
<ov. met. 5.382>	nec minus incerta est nec quae magis audiat arcus,
<ov. met. 5.383>	oppositoque genu curvavit flexile cornum
<ov. met. 5.384>	inque cor hamata percussit harundine Ditem.
<ov. met. 5.385>	Haud procul Hennaeis lacus est a moenibus altae,
<ov. met. 5.386>	nomine Pergus, aquae. Non illo plura Caystros
<ov. met. 5.387>	carmina cycnorum labentibus audit in undis.
<ov. met. 5.388>	Silva coronat aquas cingens latus omne, suisque
<ov. met. 5.389>	frondibus ut velo Phoebeos submovet ictus.
<ov. met. 5.390>	Frigora dant rami, tyrios humus umida flores:
<ov. met. 5.391>	perpetuum ver est. Quo dum Proserpina luco
<ov. met. 5.392>	ludit et aut violas aut candida lilia carpit,
<ov. met. 5.393>	dumque puellari studio calathosque sinumque
<ov. met. 5.394>	implet et aequales certat superare legendo,
<ov. met. 5.395>	paene simul visa est dilectaque raptaque Diti:
<ov. met. 5.396>	usque adeo est properatus amor. Dea territa maesto
<ov. met. 5.397>	et matrem et comites, sed matrem saepius, ore
<ov. met. 5.398>	clamat; et, ut summa vestem laniarat ab ora,
<ov. met. 5.399>	conlecti flores tunicis cecidere remissis.
<ov. met. 5.400>	Tantaque simplicitas puerilibus adfuit annis,
<ov. met. 5.401>	haec quoque virgineum movit iactura dolorem.
<ov. met. 5.402>	Raptor agit currus et nomine quemque vocando
<ov. met. 5.403>	exhortatur equos, quorum per colla iubasque
<ov. met. 5.404>	excutit obscura tinctas ferrugine habenas,
<ov. met. 5.405>	perque lacus altos et olentia sulphure fertur
<ov. met. 5.406>	stagna Palicorum, rupta fervenu terra,
<ov. met. 5.407>	et qua Bacchiadae, bimari gens orta Corintho,
<ov. met. 5.408>	inter inaequales posuerunt moenia portus.
<ov. met. 5.409>	Est medium Cyanes et Pisaeae Arethusae,
<ov. met. 5.410>	quod coit angustis inclusum cornibus aequor.
<ov. met. 5.411>	Hic fuit, a cuius stagnum quoque nomine dictum est,
<ov. met. 5.412>	inter Sicelidas Cyane celeberrima nymphas.
<ov. met. 5.413>	Gurgite quae medio summa tenus exstitit alvo
<ov. met. 5.414>	agnovitque deam. ‘Nec longius ibitis!’ inquit,
<ov. met. 5.415>	‘non potes invitae Cereris gener esse: roganda,
<ov. met. 5.416>	non rapienda fuit. Quodsi componere magnis
<ov. met. 5.417>	parva mihi fas est, et me dilexit Anapis:
<ov. met. 5.418>	exorata tamen, nec, ut haec, exterrita nupsi.’
<ov. met. 5.419>	Dixit et in partes diversas bracchia tendens
<ov. met. 5.420>	obstitit. Haud ultra tenuit Saturnius iram,
<ov. met. 5.421>	terribilesque hortatus equos in gurgitis ima
<ov. met. 5.422>	contortum valido sceptrum regale lacerto
<ov. met. 5.423>	condidit. Icta viam tellus in Tartara fecit
<ov. met. 5.424>	et pronos currus medio cratere recepit.
<ov. met. 5.425>	At Cyane, raptamque deam contemptaque fontis
<ov. met. 5.426>	iura sui maerens, inconsolabile vulnus
<ov. met. 5.427>	mente gerit tacita lacrimisque absumitur omnis,
<ov. met. 5.428>	et quarum fuerat magnum modo numen, in illas
<ov. met. 5.429>	ossa pati flexus, ungues posuisse rigorem;
<ov. met. 5.430>	extenuatur aquas. Molliri membra videres,
<ov. met. 5.431>	primaque de tota tenuissima quaeque liquescunt,
<ov. met. 5.432>	caerulei crines digitique et crura pedesque:
<ov. met. 5.433>	nam brevis in gelidas membris exilibus undas
<ov. met. 5.434>	transitus est: post haec umeri tergusque latusque
<ov. met. 5.435>	pectoraque in tenues abeunt evanida rivos.
<ov. met. 5.436>	Denique pro vivo vitiatas sanguine venas
<ov. met. 5.437>	lympha subit, restatque nihil, quod prendere possis.
<ov. met. 5.438>	Interea pavidae nequiquam filia matri
<ov. met. 5.439>	omnibus est terris, omni quaesita profundo.
<ov. met. 5.440>	Illam non udis veniens Aurora capillis
<ov. met. 5.441>	cessantem vidit, non Hesperus. Illa duabus
<ov. met. 5.442>	flammiferas pinus manibus succendit ab Aetna
<ov. met. 5.443>	perque pruinosas tulit inrequieta tenebras.
<ov. met. 5.444>	Rursus ubi alma dies hebetarat sidera, natam
<ov. met. 5.445>	solis ab occasu solis quaerebat ad ortus.
<ov. met. 5.446>	Fessa labore sitim conlegerat oraque nulli
<ov. met. 5.447>	colluerant fontes; cum tectam stramine vidit
<ov. met. 5.448>	forte casam parvasque fores pulsavit: at inde
<ov. met. 5.449>	prodit anus divamque videt, lymphamque roganti
<ov. met. 5.450>	dulce dedit, tosta quod texerat ante polenta.
<ov. met. 5.451>	Dum bibit illa datum, duri puer oris et audax
<ov. met. 5.452>	constitit ante deam risitque avidamque vocavit.
<ov. met. 5.453>	Offensa est neque adhuc epota parte loquentem
<ov. met. 5.454>	cum liquido mixta perfudit diva polenta.
<ov. met. 5.455>	Combibit os maculas, et quae modo bracchia gessit,
<ov. met. 5.456>	crura gerit; cauda est mutatis addita membris;
<ov. met. 5.457>	inque brevem formam, ne sit vis magna nocendi,
<ov. met. 5.458>	contrahitur, parvaque minor mensura lacerta est.
<ov. met. 5.459>	Mirantem flentemque et tangere monstra parantem
<ov. met. 5.460>	fugit anum latebramque petit; aptumque colori
<ov. met. 5.461>	nomen habet, variis stellatus corpora guttis.
<ov. met. 5.462>	Quas dea per terras et quas erraverit undas,
<ov. met. 5.463>	dicere longa mora est: quaerenti defuit orbis.
<ov. met. 5.464>	Sicaniam repetit; dumque omnia lustrat eundo,
<ov. met. 5.465>	venit et ad Cyanen. Ea ni mutata fuisset,
<ov. met. 5.466>	omnia narrasset: sed et os et lingua volenti
<ov. met. 5.467>	dicere non aderant, nec quo loqueretur habebat.
<ov. met. 5.468>	Signa tamen manifesta dedit notamque parenti,
<ov. met. 5.469>	illo forte loco delapsam in gurgite sacro,
<ov. met. 5.470>	Persephones zonam summis ostendit in undis.
<ov. met. 5.471>	Quam simul agnovit, tamquam tunc denique raptam
<ov. met. 5.472>	scisset, inornatos laniavit diva capillos
<ov. met. 5.473>	et repetita suis percussit pectora palmis.
<ov. met. 5.474>	Nescit adhuc, ubi sit: terras tamen increpat omnes
<ov. met. 5.475>	ingratasque vocat nec frugum munere dignas,
<ov. met. 5.476>	Trinacriam ante alias, in qua vestigia damni
<ov. met. 5.477>	repperit. Ergo illic saeva vertentia glaebas
<ov. met. 5.478>	fregit aratra manu, parilique irata colonos
<ov. met. 5.479>	ruricolasque boves leto dedit arvaque iussit
<ov. met. 5.480>	fallere depositum vitiataque semina fecit.
<ov. met. 5.481>	Fertilitas terrae latum vulgata per orbem
<ov. met. 5.482>	falsa iacet: primis segetes moriuntur in herbis,
<ov. met. 5.483>	et modo sol nimius, nimius modo corripit imber
<ov. met. 5.484>	sideraque ventique nocent, avidaeque volucres
<ov. met. 5.485>	semina iacta legunt; lolium tribulique fatigant
<ov. met. 5.486>	triticeas messes et inexpugnabile gramen.
<ov. met. 5.487>	Tum caput Eleis Alpheias extulit undis
<ov. met. 5.488>	rorantesque comas a fronte removit ad aures
<ov. met. 5.489>	atque ait: ‘O toto quaesitae virginis orbe
<ov. met. 5.490>	et frugum genetrix, inmensos siste labores
<ov. met. 5.491>	neve tibi fidae violenta irascere terrae.
<ov. met. 5.492>	Terra nihil meruit patuitque invita rapinae.
<ov. met. 5.493>	Nec sum pro patria supplex: huc hospita veni;
<ov. met. 5.494>	Pisa mihi patria est et ab Elide ducimus ortus;
<ov. met. 5.495>	Sicaniam peregrina colo, sed gratior omni
<ov. met. 5.496>	haec mihi terra solo est: hos nunc Arethusa penates,
<ov. met. 5.497>	hanc habeo sedem: quam tu, mitissima, serva.
<ov. met. 5.498>	Mota loco cur sim tantique per aequoris undas
<ov. met. 5.499>	advehar Ortygiam, veniet narratibus hora
<ov. met. 5.500>	tempestiva meis, cum tu curaque levata
<ov. met. 5.501>	et vultus melioris eris. Mihi pervia tellus
<ov. met. 5.502>	praebet iter, subterque imas ablata cavernas
<ov. met. 5.503>	hic caput attollo desuetaque sidera cerno.
<ov. met. 5.504>	Ergo dum Stygio sub terris gurgite labor,
<ov. met. 5.505>	visa tua est oculis illic Proserpina nostris:
<ov. met. 5.506>	illa quidem tristis neque adhuc interrita vultu,
<ov. met. 5.507>	sed regina tamen, sed opaci maxima mundi,
<ov. met. 5.508>	sed tamen inferni pollens matrona tyranni.’
<ov. met. 5.509>	Mater ad auditas stupuit ceu saxea voces
<ov. met. 5.510>	attonitaeque diu similis fuit. Utque dolore
<ov. met. 5.511>	pulsa gravi gravis est amentia, curribus oras
<ov. met. 5.512>	exit in aetherias. Ibi toto nubila vultu
<ov. met. 5.513>	ante Iovem passis stetit invidiosa capillis
<ov. met. 5.514>	‘pro’ que ‘meo veni supplex tibi, Iuppiter’ inquit,
<ov. met. 5.515>	‘sanguine proque tuo. Si nulla est gratia matris,
<ov. met. 5.516>	nata patrem moveat, neu sit tibi cura, precamur,
<ov. met. 5.517>	vilior illius, quod nostro est edita partu.
<ov. met. 5.518>	En quaesita diu tandem mihi nata reperta est,
<ov. met. 5.519>	si reperire vocas amittere certius, aut si
<ov. met. 5.520>	scire, ubi sit, reperire vocas. Quod rapta, feremus,
<ov. met. 5.521>	dummodo reddat eam: neque enim praedone marito
<ov. met. 5.522>	filia digna tua est, si iam mea filia non est.’
<ov. met. 5.523>	Iuppiter excepit: ‘Commune est pignus onusque
<ov. met. 5.524>	nata mihi tecum. Sed si modo nomina rebus
<ov. met. 5.525>	addere vera placet, non hoc iniuria factum,
<ov. met. 5.526>	verum amor est; neque erit nobis gener ille pudori,
<ov. met. 5.527>	tu modo, diva, velis. Ut desint cetera, quantum est
<ov. met. 5.528>	esse Iovis fratrem! — Quid quod non cetera desunt
<ov. met. 5.529>	nec cedit nisi sorte mihi? sed tanta cupido
<ov. met. 5.530>	si tibi discidii est, repetet Proserpina caelum,
<ov. met. 5.531>	lege tamen certa, si nullos contigit illic
<ov. met. 5.532>	ore cibos; nam sic Parcarum foedere cautum est.’
<ov. met. 5.533>	Dixerat. At Cereri certum est educere natam.
<ov. met. 5.534>	Non ita fata sinunt, quoniam ieiunia virgo
<ov. met. 5.535>	solverat et, cultis dum simplex errat in hortis,
<ov. met. 5.536>	Poeniceum curva decerpserat arbore pomum
<ov. met. 5.537>	sumptaque pallenti septem de cortice grana
<ov. met. 5.538>	presserat ore suo. Solusque ex omnibus illud
<ov. met. 5.539>	Ascalaphus vidit, quem quondam dicitur Orphne,
<ov. met. 5.540>	inter Avernales haud ignotissima nymphas,
<ov. met. 5.541>	ex Acheronte suo silvis peperisse sub atris:
<ov. met. 5.542>	vidit et indicio reditum crudelis ademit.
<ov. met. 5.543>	Ingemuit regina Erebi testemque profanam
<ov. met. 5.544>	fecit avem, sparsumque caput Phlegethontide lympha
<ov. met. 5.545>	in rostrum et plumas et grandia lumina vertit.
<ov. met. 5.546>	Ille sibi ablatus fulvis amicitur in alis,
<ov. met. 5.547>	inque caput crescit, longosque reflectitur ungues
<ov. met. 5.548>	vixque movet natas per inertia bracchia pennas:
<ov. met. 5.549>	foedaque fit volucris, venturi nuntia luctus,
<ov. met. 5.550>	ignavus bubo, dirum mortalibus omen.
<ov. met. 5.551>	Hic tamen indicio poenam linguaque videri
<ov. met. 5.552>	commeruisse potest: vobis, Acheloides, unde
<ov. met. 5.553>	pluma pedesque avium, cum virginis ora geratis?
<ov. met. 5.554>	an quia, cum legeret vernos Proserpina flores,
<ov. met. 5.555>	in comitum numero, doctae Sirenes, eratis?
<ov. met. 5.556>	Quam postquam toto frustra quaesistis in orbe,
<ov. met. 5.557>	protinus, ut vestram sentirent aequora curam,
<ov. met. 5.558>	posse super fluctus alarum insistere remis
<ov. met. 5.559>	optastis, facilesque deos habuistis et artus
<ov. met. 5.560>	vidistis vestros subitis flavescere pennis.
<ov. met. 5.561>	Ne tamen ille canor mulcendas natus ad aures
<ov. met. 5.562>	tantaque dos oris linguae deperderet usum,
<ov. met. 5.563>	virginei vultus et vox humana remansit.
<ov. met. 5.564>	At medius fratrisque sui maestaeque sororis
<ov. met. 5.565>	Iuppiter ex aequo volventem dividit annum.
<ov. met. 5.566>	Nunc dea, regnorum numen commune duorum,
<ov. met. 5.567>	cum matre est totidem, totidem cum coniuge menses.
<ov. met. 5.568>	Vertitur extemplo facies et mentis et oris:
<ov. met. 5.569>	nam modo quae poterat Diti quoque maesta videri,
<ov. met. 5.570>	laeta deae frons est, ut sol, qui tectus aquosis
<ov. met. 5.571>	nubibus ante fuit, victis e nubibus exit.
<ov. met. 5.572>	Exigit alma Ceres, nata secura recepta,
<ov. met. 5.573>	quae tibi causa fugae, cur sis, Arethusa, sacer fons.
<ov. met. 5.574>	Conticuere undae: quarum dea sustulit alto
<ov. met. 5.575>	fonte caput viridesque manu siccata capillos
<ov. met. 5.576>	fluminis Elei veteres narravit amores.
<ov. met. 5.577>	‘Pars ego nympharum quae sunt in Achaide’ dixit,
<ov. met. 5.578>	‘una fui, nec me studiosius altera saltus
<ov. met. 5.579>	legit nec posuit studiosius altera casses.
<ov. met. 5.580>	Sed quamvis formae numquam mihi fama petita est,
<ov. met. 5.581>	quamvis fortis eram, formosae nomen habebam.
<ov. met. 5.582>	Nec mea me facies nimium laudata iuvabat,
<ov. met. 5.583>	quaque aliae gaudere solent, ego rustica dote
<ov. met. 5.584>	corporis erubui, crimenque placere putavi.
<ov. met. 5.585>	Lassa revertebar (memini) Stymphalide silva:
<ov. met. 5.586>	aestus erat, magnumque labor geminaverat aestum.
<ov. met. 5.587>	Invenio sine vertice aquas, sine murmure euntes,
<ov. met. 5.588>	perspicuas ad humum, per quas numerabilis alte
<ov. met. 5.589>	calculus omnis erat, quas tu vix ire putares.
<ov. met. 5.590>	Cana salicta dabant nutritaque populus unda
<ov. met. 5.591>	sponte sua natas ripis declivibus umbras.
<ov. met. 5.592>	Accessi primumque pedis vestigia tinxi,
<ov. met. 5.593>	poplite deinde tenus: neque eo contenta, recingor
<ov. met. 5.594>	molliaque impono salici velamina curvae
<ov. met. 5.595>	nudaque mergor aquis. Quas dum ferioque trahoque
<ov. met. 5.596>	mille modis labens excussaque bracchia iacto,
<ov. met. 5.597>	nescio quod medio sensi sub gurgite murmur
<ov. met. 5.598>	territaque insisto propioris margine ripae.
<ov. met. 5.599>	‘Quo properas, Arethusa?’ suis Alpheus ab undis,
<ov. met. 5.600>	‘quo properas?’ iterum rauco mihi dixerat ore.
<ov. met. 5.601>	Sicut eram, fugio sine vestibus: altera vestes
<ov. met. 5.602>	ripa meas habuit. Tanto magis instat et ardet,
<ov. met. 5.603>	et quia nuda fui, sum visa paratior illi.
<ov. met. 5.604>	Sic ego currebam, sic me ferus ille premebat,
<ov. met. 5.605>	ut fugere accipitrem penna trepidante columbae,
<ov. met. 5.606>	ut solet accipiter trepidas urgere columbas.
<ov. met. 5.607>	Usque sub Orchomenon Psophidaque Cyllenenque
<ov. met. 5.608>	Maenaliosque sinus gelidumque Erymanthon et Elin
<ov. met. 5.609>	currere sustinui; nec me velocior ille.
<ov. met. 5.610>	Sed tolerare diu cursus ego, viribus impar,
<ov. met. 5.611>	non poteram: longi patiens erat ille laboris.
<ov. met. 5.612>	Per tamen et campos, per opertos arbore montes,
<ov. met. 5.613>	saxa quoque et rupes et qua via nulla, cucurri.
<ov. met. 5.614>	Sol erat a tergo: vidi praecedere longam
<ov. met. 5.615>	ante pedes umbram, nisi si timor illa videbat;
<ov. met. 5.616>	sed certe sonitusque pedum terrebat et ingens
<ov. met. 5.617>	crinales vittas adflabat anhelitus oris.
<ov. met. 5.618>	Fessa labore fugae ‘fer opem, deprendimur’ inquam,
<ov. met. 5.619>	‘armigerae, Diana, tuae, cui saepe dedisti
<ov. met. 5.620>	ferre tuos arcus inclusaque tela pharetra.’
<ov. met. 5.621>	Mota dea est spissisque ferens e nubibus unam
<ov. met. 5.622>	me super iniecit. Lustrat caligine tectam
<ov. met. 5.623>	amnis et ignarus circum cava nubila quaerit.
<ov. met. 5.624>	Bisque locum, quo me dea texerat inscius ambit
<ov. met. 5.625>	et bis ‘io Arethusa io Arethusa!’ vocavit.
<ov. met. 5.626>	Quid mihi tunc animi miserae fuit? anne quod agnae est,
<ov. met. 5.627>	siqua lupos audit circum stabula alta frementes,
<ov. met. 5.628>	aut lepori, qui vepre latens hostilia cernit
<ov. met. 5.629>	ora canum nullosque audet dare corpore motus?
<ov. met. 5.630>	Non tamen abscedit: neque enim vestigia cernit
<ov. met. 5.631>	longius ulla pedum: servat nubemque locumque.
<ov. met. 5.632>	Occupat obsessos sudor mihi frigidus artus,
<ov. met. 5.633>	caeruleaeque cadunt toto de corpore guttae,
<ov. met. 5.634>	quaque pedem movi, manat lacus, eque capillis
<ov. met. 5.635>	ros cadit, et citius, quam nunc tibi facta renarro,
<ov. met. 5.636>	in latices mutor. Sed enim cognoscit amatas
<ov. met. 5.637>	amnis aquas, positoque viri, quod sumpserat, ore
<ov. met. 5.638>	vertitur in proprias, ut se mihi misceat, undas.
<ov. met. 5.639>	Delia rupit humum; caecisque ego mersa cavernis
<ov. met. 5.640>	advehor Ortygiam, quae me cognomine divae
<ov. met. 5.641>	grata meae superas eduxit prima sub auras.’
<ov. met. 5.642>	Hac Arethusa tenus. Geminos dea fertilis angues
<ov. met. 5.643>	curribus admovit frenisque coercuit ora
<ov. met. 5.644>	et medium caeli terraeque per aera vecta est
<ov. met. 5.645>	atque levem currum Tritonida misit in urbem
<ov. met. 5.646>	Triptolemo; partimque rudi data semina iussit
<ov. met. 5.647>	spargere humo, partim post tempora longa recultae.
<ov. met. 5.648>	Iam super Europen sublimis et Asida terram
<ov. met. 5.649>	vectus erat iuvenis; Scythicas advertitur oras.
<ov. met. 5.650>	Rex ibi Lyncus erat: regis subit ille penates.
<ov. met. 5.651>	Qua veniat, causamque viae nomenque rogatus
<ov. met. 5.652>	et patriam, ‘patria est clarae mihi’ dixit ‘Athenae,
<ov. met. 5.653>	Triptolemus nomen. Veni nec puppe per undas,
<ov. met. 5.654>	nec pede per terras: patuit mihi pervius aether.
<ov. met. 5.655>	Dona fero Cereris latos quae sparsa per agros
<ov. met. 5.656>	frugiferas messes alimentaque mitia reddant.’
<ov. met. 5.657>	Barbarus invidit; tantique ut muneris auctor
<ov. met. 5.658>	ipse sit, hospitio recipit somnoque gravatum
<ov. met. 5.659>	adgreditur ferro. Conantem figere pectus
<ov. met. 5.660>	lynca Ceres fecit rursusque per aera iussit
<ov. met. 5.661>	Mopsopium iuvenem sacros agitare iugales.’
<ov. met. 5.662>	Finierat doctos e nobis maxima cantus.
<ov. met. 5.663>	At nymphae vicisse deas Helicona colentes
<ov. met. 5.664>	concordi dixere sono. Convicia victae
<ov. met. 5.665>	cum iacerent, ‘quoniam’ dixit ‘certamine vobis
<ov. met. 5.666>	supplicium meruisse parum est maledictaque culpae
<ov. met. 5.667>	additis et non est patientia libera nobis,
<ov. met. 5.668>	ibimus in poenas et, qua vocat ira, sequemur.’
<ov. met. 5.669>	Rident Emathides spernuntque minantia verba:
<ov. met. 5.670>	conataeque loqui et magno clamore protervas
<ov. met. 5.671>	intentare manus, pennas exire per ungues
<ov. met. 5.672>	adspexere suos, operiri bracchia plumis;
<ov. met. 5.673>	alteraque alterius rigido concrescere rostro
<ov. met. 5.674>	ora videt volucresque novas accedere silvis.
<ov. met. 5.675>	Dumque volunt plangi, per bracchia mota levatae
<ov. met. 5.676>	aere pendebant, nemorum convicia, picae.
<ov. met. 5.677>	Nunc quoque in alitibus facundia prisca remansit
<ov. met. 5.678>	raucaque garrulitas studiumque inmane loquendi.”

<ov. met. 6.1>	Praebuerat dictis Tritonia talibus aures
<ov. met. 6.2>	carminaque Aonidum iustamque probaverat iram.
<ov. met. 6.3>	Tum secum “laudare parum est; laudemur et ipsae
<ov. met. 6.4>	numina nec sperni sine poena nostra sinamus”
<ov. met. 6.5>	Maeoniaeque animum fatis intendit Arachnes,
<ov. met. 6.6>	quam sibi lanificae non cedere laudibus artis
<ov. met. 6.7>	audierat. Non illa loco neque origine gentis
<ov. met. 6.8>	clara, sed arte fuit. Pater huic Colophonius Idmon
<ov. met. 6.9>	Phocaico bibulas tingebat murice lanas.
<ov. met. 6.10>	Occiderat mater; sed et haec de plebe suoque
<ov. met. 6.11>	aequa viro fuerat. Lydas tamen illa per urbes
<ov. met. 6.12>	quaesierat studio nomen memorabile, quamvis
<ov. met. 6.13>	orta domo parva parvis habitabat Hypaepis.
<ov. met. 6.14>	Huius ut adspicerent opus admirabile, saepe
<ov. met. 6.15>	deseruere sui nymphae vineta Timoli,
<ov. met. 6.16>	deseruere suas nymphae Pactolides undas.
<ov. met. 6.17>	Nec factas solum vestes spectare iuvabat;
<ov. met. 6.18>	tum quoque, cum fierent: tantus decor adfuit arti.
<ov. met. 6.19>	Sive rudem primos lanam glomerabat in orbes,
<ov. met. 6.20>	seu digitis subigebat opus repetitaque longo
<ov. met. 6.21>	vellera mollibat nebulas aequantia tractu,
<ov. met. 6.22>	sive levi teretem versabat pollice fusum,
<ov. met. 6.23>	seu pingebat acu, scires a Pallade doctam.
<ov. met. 6.24>	Quod tamen ipsa negat, tantaque offensa magistra
<ov. met. 6.25>	“certet” ait “mecum: nihil est, quod victa recusem.”
<ov. met. 6.26>	Pallas anum simulat falsosque in tempora canos
<ov. met. 6.27>	addit et infirmos, baculo quos sustinet, artus.
<ov. met. 6.28>	Tum sic orsa loqui: “Non omnia grandior aetas,
<ov. met. 6.29>	quae fugiamus, habet: seris venit usus ab annis.
<ov. met. 6.30>	Consilium ne sperne meum. Tibi fama petatur
<ov. met. 6.31>	inter mortales faciendae maxima lanae:
<ov. met. 6.32>	cede deae veniamque tuis, temeraria, dictis
<ov. met. 6.33>	supplice voce roga: veniam dabit illa roganti.”
<ov. met. 6.34>	Adspicit hanc torvis inceptaque fila relinquit,
<ov. met. 6.35>	vixque manum retinens confessaque vultibus iram
<ov. met. 6.36>	talibus obscuram resecuta est Pallada dictis:
<ov. met. 6.37>	“Mentis inops longaque venis confecta senecta.
<ov. met. 6.38>	Et nimium vixisse diu nocet. Audiat istas,
<ov. met. 6.39>	siqua tibi nurus est, siqua est tibi filia, voces.
<ov. met. 6.40>	Consilii satis est in me mihi. Neve monendo
<ov. met. 6.41>	profecisse putes, eadem est sententia nobis.
<ov. met. 6.42>	Cur non ipsa venit? cur haec certamina vitat?”
<ov. met. 6.43>	Tum dea “venit” ait, formamque removit anilem
<ov. met. 6.44>	Palladaque exhibuit. Venerantur numina nymphae
<ov. met. 6.45>	Mygdonidesque nurus: sola est non territa virgo.
<ov. met. 6.46>	Sed tamen erubuit, subitusque invita notavit
<ov. met. 6.47>	ora rubor rursusque evanuit, ut solet aer
<ov. met. 6.48>	purpureus fieri, cum primum aurora movetur,
<ov. met. 6.49>	et breve post tempus candescere solis ab ortu.
<ov. met. 6.50>	Perstat in incepto stolidaeque cupidine palmae
<ov. met. 6.51>	in sua fata ruit: neque enim Iove nata recusat,
<ov. met. 6.52>	nec monet ulterius, nec iam certamina differt.
<ov. met. 6.53>	Haud mora, constituunt diversis partibus ambae
<ov. met. 6.54>	et gracili geminas intendunt stamine telas
<ov. met. 6.55>	(tela iugo iuncta est, stamen secernit harundo);
<ov. met. 6.56>	inseritur medium radiis subtemen acutis,
<ov. met. 6.57>	quod digiti expediunt, atque inter stamina ductum
<ov. met. 6.58>	percusso paviunt insecti pectine dentes.
<ov. met. 6.59>	Utraque festinant cinctaeque ad pectora vestes
<ov. met. 6.60>	bracchia docta movent, studio fallente laborem.
<ov. met. 6.61>	Illic et Tyrium quae purpura sensit aenum
<ov. met. 6.62>	texitur et tenues parvi discriminis umbrae,
<ov. met. 6.63>	qualis ab imbre solet percussis solibus arcus
<ov. met. 6.64>	inficere ingenti longum curvamine caelum:
<ov. met. 6.65>	in quo diversi niteant cum mille colores,
<ov. met. 6.66>	transitus ipse tamen spectantia lumina fallit;
<ov. met. 6.67>	usque adeo quod tangit idem est, tamen ultima distant.
<ov. met. 6.68>	Illic et lentum filis inmittitur aurum
<ov. met. 6.69>	et vetus in tela deducitur argumentum.
<ov. met. 6.70>	Cecropia Pallas scopulum Mavortis in arce
<ov. met. 6.71>	pingit et antiquam de terrae nomine litem.
<ov. met. 6.72>	Bis sex caelestes medio Iove sedibus altis
<ov. met. 6.73>	augusta gravitate sedent. Sua quemque deorum
<ov. met. 6.74>	inscribit facies: Iovis est regalis imago.
<ov. met. 6.75>	Stare deum pelagi longoque ferire tridente
<ov. met. 6.76>	aspera saxa facit, medioque e vulnere saxi
<ov. met. 6.77>	exsiluisse fretum, quo pignore vindicet urbem;
<ov. met. 6.78>	at sibi dat clipeum, dat acutae cuspidis hastam,
<ov. met. 6.79>	dat galeam capiti, defenditur aegide pectus,
<ov. met. 6.80>	percussamque sua simulat de cuspide terram
<ov. met. 6.81>	edere cum bacis fetum canentis olivae
<ov. met. 6.82>	mirarique deos: operis Victoria finis.
<ov. met. 6.83>	Ut tamen exemplis intellegat aemula laudis,
<ov. met. 6.84>	quod pretium speret pro tam furialibus ausis,
<ov. met. 6.85>	quattuor in partes certamina quattuor addit,
<ov. met. 6.86>	clara colore suo, brevibus distincta sigillis.
<ov. met. 6.87>	Threiciam Rhodopen habet angulus unus et Haemum
<ov. met. 6.88>	(nunc gelidi montes, mortalia corpora quondam !),
<ov. met. 6.89>	nomina summorum sibi qui tribuere deorum.
<ov. met. 6.90>	Altera Pygmaeae fatum miserabile matris
<ov. met. 6.91>	pars habet: hanc Iuno victam certamine iussit
<ov. met. 6.92>	esse gruem populisque suis indicere bella.
<ov. met. 6.93>	Pinxit et Antigonen ausam contendere quondam
<ov. met. 6.94>	cum magni consorte Iovis, quam regia Iuno
<ov. met. 6.95>	in volucrem vertit; nec profuit Ilion illi
<ov. met. 6.96>	Laomedonve pater, sumptis quin candida pennis
<ov. met. 6.97>	ipsa sibi plaudat crepitante ciconia rostro.
<ov. met. 6.98>	Qui superest solus, Cinyran habet angulus orbum;
<ov. met. 6.99>	isque gradus templi, natarum membra suarum,
<ov. met. 6.100>	amplectens saxoque iacens lacrimare videtur.
<ov. met. 6.101>	Circuit extremas oleis pacalibus oras:
<ov. met. 6.102>	is modus est, operisque sua facit arbore finem.
<ov. met. 6.103>	Maeonis elusam designat imagine tauri
<ov. met. 6.104>	Europam: verum taurum, freta vera putares.
<ov. met. 6.105>	Ipsa videbatur terras spectare relictas
<ov. met. 6.106>	et comites clamare suas tactumque vereri
<ov. met. 6.107>	adsilientis aquae timidasque reducere plantas.
<ov. met. 6.108>	Fecit et Asterien aquila luctante teneri,
<ov. met. 6.109>	fecit olorinis Ledam recubare sub alis;
<ov. met. 6.110>	addidit, ut satyri celatus imagine pulchram
<ov. met. 6.111>	Iuppiter implerit gemino Nycteida fetu,
<ov. met. 6.112>	Amphitryon fuerit, cum te, Tirynthia, cepit,
<ov. met. 6.113>	aureus ut Danaen, Asopida luserit ignis,
<ov. met. 6.114>	Mnemosynen pastor, varius Deoida serpens.
<ov. met. 6.115>	Te quoque mutatum torvo, Neptune, iuvenco
<ov. met. 6.116>	virgine in Aeolia posuit. Tu visus Enipeus
<ov. met. 6.117>	gignis Aloidas, aries Bisaltida fallis;
<ov. met. 6.118>	et te flava comas frugum mitissima mater
<ov. met. 6.119>	sensit equum, sensit volucrem crinita colubris
<ov. met. 6.120>	mater equi volucris, sensit delphina Melantho.
<ov. met. 6.121>	Omnibus his faciemque suam faciemque locorum
<ov. met. 6.122>	reddidit. Est illic agrestis imagine Phoebus,
<ov. met. 6.123>	utque modo accipitris pennas, modo terga leonis
<ov. met. 6.124>	gesserit, ut pastor Macareida luserit Issen;
<ov. met. 6.125>	Liber ut Erigonen falsa deceperit uva,
<ov. met. 6.126>	ut Saturnus equo geminum Chirona crearit.
<ov. met. 6.127>	Ultima pars telae, tenui circumdata limbo,
<ov. met. 6.128>	nexilibus flores hederis habet intertextos.
<ov. met. 6.129>	Non illud Pallas, non illud carpere Livor
<ov. met. 6.130>	possit opus. Doluit successu flava virago
<ov. met. 6.131>	et rupit pictas, caelestia crimina, vestes.
<ov. met. 6.132>	Utque Cytoriaco radium de monte tenebat,
<ov. met. 6.133>	ter quater Idmoniae frontem percussit Arachnes.
<ov. met. 6.134>	Non tulit infelix laqueoque animosa ligavit
<ov. met. 6.135>	guttura. Pendentem Pallas miserata levavit
<ov. met. 6.136>	atque ita “vive quidem, pende tamen, improba dixit:
<ov. met. 6.137>	lexque eadem poenae, ne sis secura futuri,
<ov. met. 6.138>	dicta tuo generi serisque nepotibus esto.”
<ov. met. 6.139>	Post ea discedens sucis Hecateidos herbae
<ov. met. 6.140>	sparsit; et extemplo tristi medicamine tactae
<ov. met. 6.141>	defluxere comae, cum quis et naris et aures,
<ov. met. 6.142>	fitque caput minimum, toto quoque corpore parva est:
<ov. met. 6.143>	in latere exiles digiti pro cruribus haerent,
<ov. met. 6.144>	cetera venter habet: de quo tamen illa remittit
<ov. met. 6.145>	stamen et antiquas exercet aranea telas.
<ov. met. 6.146>	Lydia tota fremit, Phrygiaeque per oppida facti
<ov. met. 6.147>	rumor it et magnum sermonibus occupat orbem.
<ov. met. 6.148>	Ante suos Niobe thalamos cognoverat illam,
<ov. met. 6.149>	tum cum Maeoniam virgo Sipylumque colebat;
<ov. met. 6.150>	nec tamen admonita est poena popularis Arachnes
<ov. met. 6.151>	cedere caelitibus verbisque minoribus uti.
<ov. met. 6.152>	Multa dabant animos: sed enim nec coniugis artes
<ov. met. 6.153>	nec genus amborum magnique potentia regni
<ov. met. 6.154>	sic placuere illi, quamvis ea cuncta placerent,
<ov. met. 6.155>	ut sua progenies; et felicissima matrum
<ov. met. 6.156>	dicta foret Niobe, si non sibi visa fuisset.
<ov. met. 6.157>	Nam sata Tiresia venturi praescia Manto
<ov. met. 6.158>	per medias fuerat divino concita motu
<ov. met. 6.159>	vaticinata vias: “Ismenides, ite frequentes
<ov. met. 6.160>	et date Latonae Latonigenisque duobus
<ov. met. 6.161>	cum prece tura pia lauroque innectite crinem.
<ov. met. 6.162>	Ore meo Latona iubet.” Paretur, et omnes
<ov. met. 6.163>	Thebaides iussis sua tempora frondibus ornant
<ov. met. 6.164>	turaque dant sanctis et verba precantia flammis.
<ov. met. 6.165>	Ecce venit comitum Niobe celeberrima turba,
<ov. met. 6.166>	vestibus intexto Phrygiis spectabilis auro,
<ov. met. 6.167>	et, quantum ira sinit, formosa: movensque decoro
<ov. met. 6.168>	cum capite inmissos umerum per utrumque capillos
<ov. met. 6.169>	constitit; utque oculos circumtulit alta superbos,
<ov. met. 6.170>	“quis furor, auditos” inquit “praeponere visis
<ov. met. 6.171>	caelestes? aut cur colitur Latona per aras,
<ov. met. 6.172>	numen adhuc sine ture meum est? mihi Tantalus auctor,
<ov. met. 6.173>	cui licuit soli superorum tangere mensas,
<ov. met. 6.174>	Pleiadum soror est genetrix mea, maximus Atlas
<ov. met. 6.175>	est avus, aetherium qui fert cervicibus axem;
<ov. met. 6.176>	Iuppiter alter avus socero quoque glorior illo.
<ov. met. 6.177>	Me gentes metuunt Phrygiae, me regia Cadmi
<ov. met. 6.178>	sub domina est, fidibusque mei commissa mariti
<ov. met. 6.179>	moenia cum populis a meque viroque reguntur.
<ov. met. 6.180>	In quamcumque domus adverti lumina partem,
<ov. met. 6.181>	inmensae spectantur opes. Accedit eodem
<ov. met. 6.182>	digna dea facies. Huc natas adice septem
<ov. met. 6.183>	et totidem iuvenes et mox generosque nurusque.
<ov. met. 6.184>	Quaerite nunc, habeat quam nostra superbia causam,
<ov. met. 6.185>	nescio quoque audete satam Titanida Coeo
<ov. met. 6.186>	Latonam praeferre mihi, cui maxima quondam
<ov. met. 6.187>	exiguam sedem pariturae terra negavit.
<ov. met. 6.188>	Nec caelo nec humo nec aquis dea vestra recepta est:
<ov. met. 6.189>	exsul erat mundi, donec miserata vagantem
<ov. met. 6.190>	‘hospita tu terris erras, ego’ dixit ‘in undis’
<ov. met. 6.191>	instabilemque locum Delos dedit. Illa duorum
<ov. met. 6.192>	facta parens: uteri pars haec est septima nostri.
<ov. met. 6.193>	Sum felix: quis enim neget hoc? felixque manebo:
<ov. met. 6.194>	hoc quoque quis dubitet? tutam me copia fecit,
<ov. met. 6.195>	Maior sum, quam cui possit Fortuna nocere,
<ov. met. 6.196>	multaque ut eripiat, multo mihi plura relinquet.
<ov. met. 6.197>	Excessere metum mea iam bona. Fingite demi
<ov. met. 6.198>	huic aliquid populo natorum posse meorum,
<ov. met. 6.199>	non tamen ad numerum redigar spoliata duorum,
<ov. met. 6.200>	Latonae turbam: qua quantum distat ab orba?
<ov. met. 6.201>	Ite, satis, propere ite, sacri est laurumque capillis
<ov. met. 6.202>	ponite.” Deponunt et sacra infecta relinquunt,
<ov. met. 6.203>	quodque licet tacito venerantur murmure numen.
<ov. met. 6.204>	Indignata dea est summoque in vertice Cynthi
<ov. met. 6.205>	talibus est dictis gemina cum prole locuta:
<ov. met. 6.206>	“En ego vestra parens, vobis animosa creatis,
<ov. met. 6.207>	et nisi Iunoni nulli cessura dearum,
<ov. met. 6.208>	an dea sim dubitor perque omnia saecula cultis
<ov. met. 6.209>	arceor, o nati, nisi vos succurritis, aris.
<ov. met. 6.210>	Nec dolor hic solus: diro convicia facto
<ov. met. 6.211>	Tantalis adiecit vosque est postponere natis
<ov. met. 6.212>	ausa suis, et me, quod in ipsam reccidat, orbam,
<ov. met. 6.213>	dixit et exhibuit linguam scelerata paternam.”
<ov. met. 6.214>	Adiectura preces erat his Latona relatis:
<ov. met. 6.215>	“desine!” Phoebus ait: “poenae mora longa querella est.”
<ov. met. 6.216>	Dixit idem Phoebe: celerique per aera lapsu
<ov. met. 6.217>	contigerant tecti Calmeida nubibus arcem.
<ov. met. 6.218>	Planus erat lateque patens prope moenia campus,
<ov. met. 6.219>	adsiduis pulsatus equis, ubi turba rotarum
<ov. met. 6.220>	duraque mollierat subiectas ungula glaebas.
<ov. met. 6.221>	Pars ibi de septem genitis Amphione fortes
<ov. met. 6.222>	conscendunt in equos Tyrioque rubentia suco
<ov. met. 6.223>	terga premunt auroque graves moderantur habenas.
<ov. met. 6.224>	E quibus Ismenus, qui matri sarcina quondam
<ov. met. 6.225>	prima suae fuerat, dum certum flectit in orbem
<ov. met. 6.226>	quadrupedis cursus spumantiaque ora coercet,
<ov. met. 6.227>	“ei mihi!” conclamat medioque in pectore fixa
<ov. met. 6.228>	tela gerit, frenisque manu moriente remissis
<ov. met. 6.229>	in latus a dextro paulatim defluit armo.
<ov. met. 6.230>	Proximus, audito sonitu per inane pharetrae,
<ov. met. 6.231>	frena dabat Sipylus, veluti cum praescius imbris
<ov. met. 6.232>	nube fugit visa pendentiaque undique rector
<ov. met. 6.233>	carbasa deducit, ne qua levis effluat aura.
<ov. met. 6.234>	Frena tamen dantem non evitabile telum
<ov. met. 6.235>	consequitur; summaque tremens cervice sagitta
<ov. met. 6.236>	haesit, et exstabat nudum de gutture ferrum.
<ov. met. 6.237>	Ille, ut erat, pronus per crura admissa iubasque
<ov. met. 6.238>	volvitur et calido tellurem sanguine foedat.
<ov. met. 6.239>	Phaedimus infelix et aviti nominis heres
<ov. met. 6.240>	Tantalus, ut solito finem imposuere labori,
<ov. met. 6.241>	transierant ad opus nitidae iuvenale palaestrae;
<ov. met. 6.242>	et iam contulerant arto luctantia nexu
<ov. met. 6.243>	pectora pectoribus, cum tento concita nervo,
<ov. met. 6.244>	sicut erant iuncti, traiecit utrumque sagitta.
<ov. met. 6.245>	Ingemuere simul, simul incurvata dolore
<ov. met. 6.246>	membra solo posuere, simul suprema iacentes
<ov. met. 6.247>	lumina versarunt, animam simul exhalarunt.
<ov. met. 6.248>	Adspicit Alphenor laniataque pectora plangens
<ov. met. 6.249>	advolat, ut gelidos complexibus adlevet artus,
<ov. met. 6.250>	inque pio cadit officio: nam Delius illi
<ov. met. 6.251>	intima fatifero rupit praecordia ferro.
<ov. met. 6.252>	Quod simul eductum est, pars est pulmonis in hamis
<ov. met. 6.253>	eruta cumque anima cruor est effusus in auras.
<ov. met. 6.254>	At non intonsum simplex Damasichthona vulnus 
<ov. met. 6.255>	adficit. Ictus erat qua crus esse incipit et qua
<ov. met. 6.256>	mollia nervosus facit internodia poples.
<ov. met. 6.257>	Dumque manu temptat trahere exitiabile telum,
<ov. met. 6.258>	altera per iugulum pennis tenus acta sagitta est.
<ov. met. 6.259>	Expulit hanc sanguis, seque eiaculatus in altum
<ov. met. 6.260>	emicat et longe terebrata prosilit aura.
<ov. met. 6.261>	Ultimus Ilioneus non profectura precando
<ov. met. 6.262>	bracchia sustulerat, “di” que “o communiter omnes,”
<ov. met. 6.263>	dixerat ignarus non omnes esse rogandos
<ov. met. 6.264>	“parcite.” Motus erat, cum iam revocabile telum
<ov. met. 6.265>	non fuit, arquitenens. Minimo tamen occidit ille
<ov. met. 6.266>	vulnere, non alte percusso corde sagitta.
<ov. met. 6.267>	Fama mali populique dolor lacrimaeque suorum
<ov. met. 6.268>	tam subitae matrem certam fecere ruinae,
<ov. met. 6.269>	mirantem potuisse, irascentemque, quod ausi
<ov. met. 6.270>	hoc essent superi, quod tantum iuris haberent.
<ov. met. 6.271>	Nam pater Amphion ferro per pectus adacto
<ov. met. 6.272>	finierat moriens pariter cum luce dolorem.
<ov. met. 6.273>	Heu quantum haec Niobe Niobe distabat ab illa,
<ov. met. 6.274>	quae modo Latois populum submoverat aris
<ov. met. 6.275>	et mediam tulerat gressus resupina per urbem,
<ov. met. 6.276>	invidiosa suis, at nunc miseranda vel hosti.
<ov. met. 6.277>	Corporibus gelidis incumbit et ordine nullo
<ov. met. 6.278>	oscula dispensat natos suprema per omnes.
<ov. met. 6.279>	A quibus ad caelum liventia bracchia tollens
<ov. met. 6.280>	“pascere, crudelis, nostro, Latona, dolore,
<ov. met. 6.281>	pascere” ait “satiaque meo tua pectora luctu:
<ov. met. 6.282>	[“Corque ferum satia” dixit, “per funera septem”]
<ov. met. 6.283>	efferor. Exsulta victrixque inimica triumpha.
<ov. met. 6.284>	Cur autem victrix? miserae mihi plura supersunt,
<ov. met. 6.285>	quam tibi felici: post tot quoque funera vinco.”
<ov. met. 6.286>	Dixerat, et sonuit contento nervus ab arcu.
<ov. met. 6.287>	Qui praeter Nioben unam conterruit omnes:
<ov. met. 6.288>	illa malo est audax. Stabant cum vestibus atris
<ov. met. 6.289>	ante toros fratrum demisso crine sorores.
<ov. met. 6.290>	E quibus una trahens haerentia viscere tela
<ov. met. 6.291>	imposito fratri moribunda relanguit ore:
<ov. met. 6.292>	altera solari miseram conata parentem
<ov. met. 6.293>	conticuit subito duplicataque vulnere tota est.
<ov. met. 6.294>	[oraque compressit, nisi postquam spiritus ibat.]
<ov. met. 6.295>	Haec frustra fugiens collabitur, illa sorori
<ov. met. 6.296>	inmoritur, latet haec, illam trepidare videres.
<ov. met. 6.297>	Sexque datis leto diversaque vulnera passis
<ov. met. 6.298>	ultima restabat. Quam toto corpore mater,
<ov. met. 6.299>	tota veste tegens “unam minimamque relinque
<ov. met. 6.300>	de multis minimam posco” clamavit “et unam.”
<ov. met. 6.301>	Dumque rogat, pro qua rogat, occidit. Orba resedit
<ov. met. 6.302>	exanimes inter natos natasque virumque,
<ov. met. 6.303>	deriguitque malis. Nullos movet aura capillos,
<ov. met. 6.304>	in vultu color est sine sanguine, lumina maestis
<ov. met. 6.305>	stant inmota genis, nihil est in imagine vivum.
<ov. met. 6.306>	Ipsa quoque interius cum duro lingua palato
<ov. met. 6.307>	congelat, et venae desistunt posse moveri;
<ov. met. 6.308>	nec flecti cervix nec bracchia reddere motus
<ov. met. 6.309>	nec pes ire potest; intra quoque viscera saxum est.
<ov. met. 6.310>	Flet tamen. Et validi circumdata turbine venti
<ov. met. 6.311>	in patriam rapta est. Ibi fixa cacumine montis
<ov. met. 6.312>	liquitur, et lacrimas etiam nunc marmora manant.
<ov. met. 6.313>	Tum vero cuncti manifestam numinis iram
<ov. met. 6.314>	femina virque timent cultuque impensius omnes
<ov. met. 6.315>	magna gemelliparae venerantur numina divae,
<ov. met. 6.316>	utque fit, a facto propiore priora renarrant.
<ov. met. 6.317>	E quibus unus ait: “Lyciae quoque fertilis agris
<ov. met. 6.318>	non impune deam veteres sprevere coloni.
<ov. met. 6.319>	Res obscura quidem est ignobilitate virorum,
<ov. met. 6.320>	mira tamen. Vidi praesens stagnumque locumque
<ov. met. 6.321>	prodigio notum. Nam me iam grandior aevo
<ov. met. 6.322>	impatiensque viae genitor deducere lectos
<ov. met. 6.323>	iusserat inde boves gentisque illius eunti
<ov. met. 6.324>	ipse ducem dederat. Cum quo dum pascua lustro,
<ov. met. 6.325>	ecce lacu medio sacrorum nigra favilla
<ov. met. 6.326>	ara vetus stabat tremulis circumdata cannis.
<ov. met. 6.327>	Restitit et pavido ‘faveas mihi’ murmure dixit
<ov. met. 6.328>	dux meus; et simili ‘faveas’ ego murmure dixi.
<ov. met. 6.329>	Naiadum Faunine foret tamen ara rogabam
<ov. met. 6.330>	indigenaeve dei, cum talia rettulit hospes:
<ov. met. 6.331>	‘Non hac, o iuvenis, montanum numen in ara est:
<ov. met. 6.332>	illa suam vocat hanc, cui quondam regia coniunx
<ov. met. 6.333>	orbem interdixit, quam vix erratica Delos
<ov. met. 6.334>	orantem accepit, tum cum levis insula nabat.
<ov. met. 6.335>	Illic incumbens cum Palladis arbore palmae
<ov. met. 6.336>	edidit invita geminos Latona noverca.
<ov. met. 6.337>	Hinc quoque Iunonem fugisse puerpera fertur
<ov. met. 6.338>	inque suo portasse sinu, duo numina, natos.
<ov. met. 6.339>	Iamque Chimaeriferae, cum sol gravis ureret arva,
<ov. met. 6.340>	finibus in Lyciae longo dea fessa labore
<ov. met. 6.341>	sidereo siccata sitim conlegit ab aestu,
<ov. met. 6.342>	uberaque ebiberant avidi lactantia nati.
<ov. met. 6.343>	Forte lacum mediocris aquae prospexit in imis
<ov. met. 6.344>	vallibus; agrestes illic fruticosa legebant
<ov. met. 6.345>	vimina cum iuncis gratamque paludibus ulvam.
<ov. met. 6.346>	Accessit positoque genu Titania terram
<ov. met. 6.347>	pressit, ut hauriret gelidos potura liquores.
<ov. met. 6.348>	Rustica turba vetat. Dea sic adfata vetantes:
<ov. met. 6.349>	“Quid prohibetis aquis? usus communis aquarum est.
<ov. met. 6.350>	Nec solem proprium natura nec aera fecit
<ov. met. 6.351>	nec tenues undas: ad publica munera veni.
<ov. met. 6.352>	Quae tamen ut detis, supplex peto. Non ego nostros
<ov. met. 6.353>	abluere hic artus lassataque membra parabam,
<ov. met. 6.354>	sed relevare sitim. Caret os umore loquentis
<ov. met. 6.355>	et fauces arent, vixque est via vocis in illis.
<ov. met. 6.356>	Haustus aquae mihi nectar erit, vitamque fatebor
<ov. met. 6.357>	accepisse simul: vitam dederitis in unda.
<ov. met. 6.358>	Hi quoque vos moveant, qui nostro bracchia tendunt
<ov. met. 6.359>	parva sinu:” et casu tendebant bracchia nati.
<ov. met. 6.360>	Quem non blanda deae potuissent verba movere?
<ov. met. 6.361>	Hi tamen orantem perstant prohibere minasque,
<ov. met. 6.362>	ni procul abscedat, conviciaque insuper addunt.
<ov. met. 6.363>	Nec satis est, ipsos etiam pedibusque manuque
<ov. met. 6.364>	turbavere lacus imoque e gurgite mollem
<ov. met. 6.365>	huc illuc limum saltu movere maligno.
<ov. met. 6.366>	Distulit ira sitim: neque enim iam filia Coei
<ov. met. 6.367>	supplicat indignis nec dicere sustinet ultra
<ov. met. 6.368>	verba minora dea, tollensque ad sidera palmas
<ov. met. 6.369>	“aeternum stagno” dixit “vivatis in isto.”
<ov. met. 6.370>	Eveniunt optata deae: iuvat esse sub undis
<ov. met. 6.371>	et modo tota cava submergere membra palude,
<ov. met. 6.372>	nunc proferre caput, summo modo gurgite nare,
<ov. met. 6.373>	saepe super ripam stagni consistere, saepe
<ov. met. 6.374>	in gelidos resilire lacus. Sed nunc quoque turpes
<ov. met. 6.375>	litibus exercent linguas pulsoque pudore,
<ov. met. 6.376>	quamvis sint sub aqua, sub aqua maledicere temptant.
<ov. met. 6.377>	Vox quoque iam rauca est, inflataque colla tumescunt,
<ov. met. 6.378>	ipsaque dilatant patulos convicia rictus.
<ov. met. 6.379>	Terga caput tangunt, colla intercepta videntur,
<ov. met. 6.380>	spina viret, venter, pars maxima corporis, albet,
<ov. met. 6.381>	limosoque novae saliunt in gurgite ranae.’”
<ov. met. 6.382>	Sic ubi nescio quis Lycia de gente virorum
<ov. met. 6.383>	rettulit exitium, satyri reminiscitur alter,
<ov. met. 6.384>	quem Tritoniaca Latous harundine victum
<ov. met. 6.385>	adfecit poena. “Quid me mihi detrahis?” inquit:
<ov. met. 6.386>	“a piget a non est” clamabat “tibia tanti.”
<ov. met. 6.387>	Clamanti cutis est summos direpta per artus,
<ov. met. 6.388>	nec quicquam nisi vulnus erat; cruor undique manat,
<ov. met. 6.389>	detectique patent nervi, trepidaeque sine ulla
<ov. met. 6.390>	pelle micant venae; salientia viscera posses
<ov. met. 6.391>	et perlucentes numerare in pectore fibras.
<ov. met. 6.392>	Illum ruricolae, silvarum numina, fauni
<ov. met. 6.393>	et satyri fratres et tunc quoque carus Olympus
<ov. met. 6.394>	et nymphae flerunt, et quisquis montibus illis
<ov. met. 6.395>	lanigerosque greges armentaque bucera pavit.
<ov. met. 6.396>	Fertilis inmaduit madefactaque terra caducas
<ov. met. 6.397>	concepit lacrimas ac venis perbibit imis;
<ov. met. 6.398>	quas ubi fecit aquam, vacuas emisit in auras.
<ov. met. 6.399>	Inde petens rapidum ripis declivibus aequor
<ov. met. 6.400>	Marsya nomen habet, Phrygiae liquidissimus amnis.
<ov. met. 6.401>	Talibus extemplo redit ad praesentia dictis
<ov. met. 6.402>	vulgus et exstinctum cum stirpe Amphiona luget.
<ov. met. 6.403>	Mater in invidia est. Hanc tunc quoque dicitur unus
<ov. met. 6.404>	flesse Pelops, umeroque, suas a pectore postquam
<ov. met. 6.405>	deduxit vestes ebur ostendisse sinistro.
<ov. met. 6.406>	Concolor hic umerus nascendi tempore dextro
<ov. met. 6.407>	corporeusque fuit: manibus mox caesa paternis
<ov. met. 6.408>	membra ferunt iunxisse deos; aliisque repertis,
<ov. met. 6.409>	qui locus est iuguli medius summique lacerti,
<ov. met. 6.410>	defuit. Impositum est non comparentis in usum
<ov. met. 6.411>	partis ebur, factoque Pelops fuit integer illo.
<ov. met. 6.412>	Finitimi proceres coeunt, urbesque propinquae
<ov. met. 6.413>	oravere suos ire ad solacia reges,
<ov. met. 6.414>	Argosque et Sparte Pelopeiadesque Mycenae
<ov. met. 6.415>	et nondum torvae Calydon invisa Dianae
<ov. met. 6.416>	Orchomenosque ferax et nobilis aere Corinthus
<ov. met. 6.417>	Messeneque ferox Patraeque humilesque Cleonae
<ov. met. 6.418>	et Nelea Pylos, neque adhuc Pittheia Troezen,
<ov. met. 6.419>	quaeque urbes aliae bimari clauduntur ab Isthmo
<ov. met. 6.420>	exteriusque sitae bimari spectantur ab Isthmo.
<ov. met. 6.421>	Credere quis posset? solae cessastis Athenae.
<ov. met. 6.422>	Obstitit officio bellum, subvectaque ponto
<ov. met. 6.423>	barbara Mopsopios terrebant agmina muros.
<ov. met. 6.424>	Threicius Tereus haec auxiliaribus armis
<ov. met. 6.425>	fuderat et clarum vincendo nomen habebat.
<ov. met. 6.426>	Quem sibi Pandion opibusque virisque potentem
<ov. met. 6.427>	et genus a magno ducentem forte Gradivo
<ov. met. 6.428>	conubio Procnes iunxit. Non pronuba Iuno,
<ov. met. 6.429>	non Hymenaeus adest, non illi Gratia lecto.
<ov. met. 6.430>	Eumenides tenuere faces de funere raptas,
<ov. met. 6.431>	Eumenides stravere torum, tectoque profanus
<ov. met. 6.432>	incubuit bubo thalamique in culmine sedit.
<ov. met. 6.433>	Hac ave coniuncti Procne Tereusque, parentes
<ov. met. 6.434>	hac ave sunt facti. Gratata est scilicet illis
<ov. met. 6.435>	Thracia, disque ipsi grates egere diemque,
<ov. met. 6.436>	quaque data est claro Pandione nata tyranno,
<ov. met. 6.437>	quaque erat ortus Itys, festum iussere vocari.
<ov. met. 6.438>	Usque adeo latet utilitas. Iam tempora Titan
<ov. met. 6.439>	quinque per autumnos repetiti duxerat anni,
<ov. met. 6.440>	cum blandita viro Procne “si gratia” dixit
<ov. met. 6.441>	“ulla mea est, vel me visendam mitte sorori,
<ov. met. 6.442>	vel soror huc veniat! redituram tempore parvo
<ov. met. 6.443>	promittes socero: magni mihi muneris instar
<ov. met. 6.444>	germanam vidisse dabis.” Iubet ille carinas
<ov. met. 6.445>	in freta deduci veloque et remige portus
<ov. met. 6.446>	Cecropios intrat Piraeaque litora tangit.
<ov. met. 6.447>	Ut primum soceri data copia, dextera dextrae
<ov. met. 6.448>	iungitur, et fausto committitur omine sermo.
<ov. met. 6.449>	Coeperat adventus causam, mandata referre
<ov. met. 6.450>	coniugis et celeres missae spondere recursus:
<ov. met. 6.451>	ecce venit magno dives Philomela paratu,
<ov. met. 6.452>	divitior forma: quales audire solemus
<ov. met. 6.453>	naidas et dryadas mediis incedere silvis,
<ov. met. 6.454>	si modo des illis cultus similesque paratus.
<ov. met. 6.455>	Non secus exarsit conspecta virgine Tereus,
<ov. met. 6.456>	quam siquis canis ignem supponat aristis,
<ov. met. 6.457>	aut frondem positasque cremet faenilibus herbas.
<ov. met. 6.458>	Digna quidem facies: sed et hunc innata libido
<ov. met. 6.459>	exstimulat, pronumque genus regionibus illis
<ov. met. 6.460>	in venerem est: flagrat vitio gentisque suoque.
<ov. met. 6.461>	Impetus est illi comitum corrumpere curam
<ov. met. 6.462>	nutricisque fidem, nec non ingentibus ipsam
<ov. met. 6.463>	sollicitare datis totumque impendere regnum,
<ov. met. 6.464>	aut rapere et saevo raptam defendere bello—,
<ov. met. 6.465>	et nihil est quod non effreno captus amore
<ov. met. 6.466>	ausit nec capiunt inclusas pectora flammas.
<ov. met. 6.467>	Iamque moras male fert cupidoque revertitur ore
<ov. met. 6.468>	ad mandata Procnes, et agit sua vota sub illa.
<ov. met. 6.469>	Facundum faciebat amor: quotiensque rogabat
<ov. met. 6.470>	ulterius iusto Procnen ita velle ferebat.
<ov. met. 6.471>	Addidit et lacrimas, tamquam mandasset et illas.
<ov. met. 6.472>	Pro superi, quantum mortalia pectora caecae
<ov. met. 6.473>	noctis habent! ipso sceleris molimine Tereus
<ov. met. 6.474>	creditur esse pius laudemque a crimine sumit.
<ov. met. 6.475>	Quid quod idem Philomela cupit patriosque lacertis
<ov. met. 6.476>	blanda tenens umeros, ut eat visura sororem,
<ov. met. 6.477>	perque suam contraque suam petit ipsa salutem.
<ov. met. 6.478>	Spectat eam Tereus praecontrectatque videndo
<ov. met. 6.479>	osculaque et collo circumdata bracchia cernens
<ov. met. 6.480>	omnia pro stimulis facibusque ciboque furoris
<ov. met. 6.481>	accipit; et quotiens amplectitur illa parentem,
<ov. met. 6.482>	esse parens vellet: neque enim minus impius esset.
<ov. met. 6.483>	Vincitur ambarum genitor prece. Gaudet agitque
<ov. met. 6.484>	illa patri grates et successisse duabus
<ov. met. 6.485>	id putat infelix, quod erit lugubre duabus.
<ov. met. 6.486>	Iam labor exiguus Phoebo restabat, equique
<ov. met. 6.487>	pulsabant pedibus spatium declivis Olympi:
<ov. met. 6.488>	regales epulae mensis et Bacchus in auro
<ov. met. 6.489>	ponitur; hinc placido dantur sua corpora somno.
<ov. met. 6.490>	At rex Odrysius, quamvis secessit, in illa
<ov. met. 6.491>	aestuat, et, repetens faciem motusque manusque,
<ov. met. 6.492>	qualia vult fingit quae nondum vidit, et ignes
<ov. met. 6.493>	ipse suos nutrit, cura removente soporem.
<ov. met. 6.494>	Lux erat, et generi dextram complexus euntis
<ov. met. 6.495>	Pandion comitem lacrimis commendat obortis:
<ov. met. 6.496>	“Hanc ego, care gener, quoniam pia causa coegit
<ov. met. 6.497>	et voluere ambae, voluisti tu quoque, Tereu,
<ov. met. 6.498>	do tibi, perque fidem cognataque pectora supplex,
<ov. met. 6.499>	per superos oro, patrio ut tuearis amore
<ov. met. 6.500>	et mihi sollicitae lenimen dulce senectae
<ov. met. 6.501>	quam primum (omnis erit nobis mora longa) remittas.
<ov. met. 6.502>	Tu quoque quam primum (satis est procul esse sororem)
<ov. met. 6.503>	si pietas ulla est, ad me, Philomela, redito.”
<ov. met. 6.504>	Mandabat pariterque suae dabat oscula natae,
<ov. met. 6.505>	et lacrimae mites inter mandata cadebant.
<ov. met. 6.506>	Utque fide pignus dextras utriusque poposcit
<ov. met. 6.507>	inter seque datas iunxit natamque nepotemque
<ov. met. 6.508>	absentes pro se memori rogat ore salutent;
<ov. met. 6.509>	supremumque vale pleno singultibus ore
<ov. met. 6.510>	vix dixit timuitque suae praesagia mentis.
<ov. met. 6.511>	Ut semel imposita est pictae Philomela carinae,
<ov. met. 6.512>	admotumque fretum remis tellusque repulsa est,
<ov. met. 6.513>	“vicimus” exclamat, “mecum mea vota feruntur”
<ov. met. 6.514>	exsultatque et vix animo sua gaudia differt
<ov. met. 6.515>	barbarus et nusquam lumen detorquet ab illa,
<ov. met. 6.516>	non aliter, quam cum pedibus praedator obuncis
<ov. met. 6.517>	deposuit nido leporem Iovis ales in alto:
<ov. met. 6.518>	nulla fuga est capto, spectat sua praemia raptor.
<ov. met. 6.519>	Iamque iter effectum, iamque in sua litora fessis
<ov. met. 6.520>	puppibus exierant, cum rex Pandione natam
<ov. met. 6.521>	in stabula alta trahit, silvis obscura vetustis,
<ov. met. 6.522>	atque ibi pallentem trepidamque et cuncta timentem
<ov. met. 6.523>	et iam cum lacrimis, ubi sit germana, rogantem
<ov. met. 6.524>	includit: fassusque nefas et virginem et unam
<ov. met. 6.525>	vi superat frustra clamato saepe parente,
<ov. met. 6.526>	saepe sorore sua, magnis super omnia divis.
<ov. met. 6.527>	Illa tremit velut agna pavens, quae saucia cani
<ov. met. 6.528>	ore excussa lupi nondum sibi tuta videtur,
<ov. met. 6.529>	utque columba suo madefactis sanguine plumis
<ov. met. 6.530>	horret adhuc avidosque timet, quibus haeserat, ungues.
<ov. met. 6.531>	Mox ubi mens rediit, passos laniata capillos,
<ov. met. 6.532>	lugenti similis, caesis plangore lacertis,
<ov. met. 6.533>	intendens palmas “o diris barbare factis,
<ov. met. 6.534>	o crudelis” ait ‘nec te mandata parentis
<ov. met. 6.535>	cum lacrimis movere piis nec cura sororis
<ov. met. 6.536>	nec mea virginitas nec coniugialia iura!
<ov. met. 6.537>	Omnia turbasti: paelex ego facta sororis,
<ov. met. 6.538>	tu geminus coniunx, hostis mihi debita Procne.
<ov. met. 6.539>	Quin animam hanc, ne quod facinus tibi, perfide, restet,
<ov. met. 6.540>	eripis? atque utinam fecisses ante nefandos
<ov. met. 6.541>	concubitus vacuas habuissem criminis umbras.
<ov. met. 6.542>	Si tamen haec superi cernunt, si numina divum
<ov. met. 6.543>	sunt aliquid, si non perierunt omnia mecum,
<ov. met. 6.544>	quandocumque mihi poenas dabis. Ipsa pudore
<ov. met. 6.545>	proiecto tua facta loquar. Si copia detur,
<ov. met. 6.546>	in populos veniam; si silvis clausa tenebor,
<ov. met. 6.547>	implebo silvas et conscia saxa movebo:
<ov. met. 6.548>	audiet haec aether, et si deus ullus in illo est.”
<ov. met. 6.549>	Talibus ira feri postquam commota tyranni
<ov. met. 6.550>	nec minor hac metus est, causa stimulatus utraque
<ov. met. 6.551>	quo fuit accinctus, vagina liberat ensem
<ov. met. 6.552>	arreptamque coma flexis post terga lacertis
<ov. met. 6.553>	vincla pati cogit. Iugulum Philomela parabat
<ov. met. 6.554>	spemque suae mortis viso conceperat ense:
<ov. met. 6.555>	ille indignantem et nomen patris usque vocantem
<ov. met. 6.556>	luctantemque loqui comprensam forcipe linguam
<ov. met. 6.557>	abstulit ense fero. Radix micat ultima linguae,
<ov. met. 6.558>	ipsa iacet terraeque tremens inmurmurat atrae;
<ov. met. 6.559>	utque salire solet mutilatae cauda colubrae,
<ov. met. 6.560>	palpitat et moriens dominae vestigia quaerit.
<ov. met. 6.561>	Hoc quoque post facinus (vix ausim credere) fertur
<ov. met. 6.562>	saepe sua lacerum repetisse libidine corpus.
<ov. met. 6.563>	Sustinet ad Procnen post talia facta reverti.
<ov. met. 6.564>	Coniuge quae viso germanam quaerit: at ille
<ov. met. 6.565>	dat gemitus fictos commentaque funera narrat,
<ov. met. 6.566>	et lacrimae fecere fidem. Velamima Procne
<ov. met. 6.567>	deripit ex umeris auro fulgentia lato
<ov. met. 6.568>	induiturque atras vestes et inane sepulcrum
<ov. met. 6.569>	constituit falsisque piacula manibus infert
<ov. met. 6.570>	et luget non sic lugendae fata sororis.
<ov. met. 6.571>	Signa deus bis sex acto lustraverat anno.
<ov. met. 6.572>	Quid faciat Philomela? fugam custodia claudit,
<ov. met. 6.573>	structa rigent solido stabulorum moenia saxo,
<ov. met. 6.574>	os mutum facti caret indice. Grande doloris
<ov. met. 6.575>	ingenium est, miserisque venit sollertia rebus.
<ov. met. 6.576>	Stamina barbarica suspendit callida tela
<ov. met. 6.577>	purpureasque notas filis intexuit albis,
<ov. met. 6.578>	indicium sceleris; perfectaque tradidit uni,
<ov. met. 6.579>	utque ferat dominae gestu rogat: illa rogata
<ov. met. 6.580>	pertulit ad Procnen, nec scit, quid tradat in illis.
<ov. met. 6.581>	Evolvit vestes saevi matrona tyranni
<ov. met. 6.582>	fortunaeque suae carmen miserabile legit
<ov. met. 6.583>	et (mirum potuisse) silet. Dolor ora repressit,
<ov. met. 6.584>	verbaque quaerenti satis indignantia linguae
<ov. met. 6.585>	defuerunt; nec flere vacat, sed fasque nefasque
<ov. met. 6.586>	confusura ruit, poenaeque in imagine tota est.
<ov. met. 6.587>	Tempus erat, quo sacra solent trieterica Bacchi
<ov. met. 6.588>	Sithoniae celebrare nurus: nox conscia sacris.
<ov. met. 6.589>	Nocte sonat Rhodope tinnitibus aeris acuti,
<ov. met. 6.590>	nocte sua est egressa domo regina deique
<ov. met. 6.591>	ritibus instruitur furialiaque accipit arma.
<ov. met. 6.592>	Vite caput tegitur, lateri cervina sinistro
<ov. met. 6.593>	vellera dependent, umero levis incubat hasta.
<ov. met. 6.594>	Concita per silvas turba comitante suarum
<ov. met. 6.595>	terribilis Procne furiisque agitata doloris,
<ov. met. 6.596>	Bacche, tuas simulat. Venit ad stabula avia tandem
<ov. met. 6.597>	exululatque euhoeque sonat portasque refringit
<ov. met. 6.598>	germanamque rapit; raptaeque insignia Bacchi
<ov. met. 6.599>	induit et vultus hederarum frondibus abdit
<ov. met. 6.600>	attonitamque trahens intra sua moenia ducit.
<ov. met. 6.601>	Ut sensit tetigisse domum Philomela nefandam,
<ov. met. 6.602>	horruit infelix totoque expalluit ore.
<ov. met. 6.603>	Nacta locum Procne sacrorum pignera demit
<ov. met. 6.604>	oraque develat miserae pudibunda sororis
<ov. met. 6.605>	amplexumque petit. Sed non attollere contra
<ov. met. 6.606>	sustinet haec oculos, paelex sibi visa sororis,
<ov. met. 6.607>	deiectoque in humum vultu iurare volenti
<ov. met. 6.608>	testarique deos, per vim sibi dedecus illud
<ov. met. 6.609>	illatum, pro voce manus fuit. Ardet et iram
<ov. met. 6.610>	non capit ipsa suam Procne; fletumque sororis
<ov. met. 6.611>	corripiens “non est lacrimis hoc” inquit “agendum,
<ov. met. 6.612>	sed ferro, sed si quid habes, quod vincere ferrum
<ov. met. 6.613>	possit. In omne nefas ego me, germana, paravi.
<ov. met. 6.614>	Aut ego, cum facibus regalia tecta cremabo,
<ov. met. 6.615>	artificem mediis inmittam Terea flammis,
<ov. met. 6.616>	aut linguam, aut oculos et quae tibi membra pudorem
<ov. met. 6.617>	abstulerunt, ferro rapiam, aut per vulnera mille
<ov. met. 6.618>	sontem animam expellam. Magnum quodcumque paravi:
<ov. met. 6.619>	quid sit, adhuc dubito.” Peragit dum talia Procne,
<ov. met. 6.620>	ad matrem veniebat Itys. Quid possit, ab illo
<ov. met. 6.621>	admonita est: oculisque tuens inmitibus “a quam
<ov. met. 6.622>	es similis patri” dixit. Nec plura locuta
<ov. met. 6.623>	triste parat facinus tacitaque exaestuat ira.
<ov. met. 6.624>	Ut tamen accessit natus matrique salutem
<ov. met. 6.625>	attulit et parvis adduxit colla lacertis
<ov. met. 6.626>	mixtaque blanditiis puerilibus oscula iunxit,
<ov. met. 6.627>	mota quidem est genetrix infractaque constitit ira
<ov. met. 6.628>	invitique oculi lacrimis maduere coactis:
<ov. met. 6.629>	sed simul ex nimia mentem pietate labare
<ov. met. 6.630>	sensit, ab hoc iterum est ad vultus versa sororis
<ov. met. 6.631>	inque vicem spectans ambos “cur admovet” inquit
<ov. met. 6.632>	“alter blanditias, rapta silet altera lingua?
<ov. met. 6.633>	Quam vocat hic matrem, cur non vocat illa sororem?
<ov. met. 6.634>	Cui sis nupta, vide, Pandione nata, marito.
<ov. met. 6.635>	Degeneras: scelus est pietas in coniuge Tereo.”
<ov. met. 6.636>	Nec mora, traxit Ityn, veluti Gangetica cervae
<ov. met. 6.637>	lactentem fetum per silvas tigris opacas.
<ov. met. 6.638>	Utque domus altae partem tenuere remotam,
<ov. met. 6.639>	tendentemque manus et iam sua fata videntem
<ov. met. 6.640>	et “mater, mater” clamantem et colla petentem
<ov. met. 6.641>	ense ferit Procne, lateri qua pectus adhaeret,
<ov. met. 6.642>	nec vultum vertit. Satis illi ad fata vel unum
<ov. met. 6.643>	vulnus erat: iugulum ferro Philomela resolvit.
<ov. met. 6.644>	Vivaque adhuc animaeque aliquid retinentia membra
<ov. met. 6.645>	dilaniant. Pars inde cavis exsultat aenis,
<ov. met. 6.646>	pars veribus stridunt: manant penetralia tabo.
<ov. met. 6.647>	His adhibet coniunx ignarum Terea mensis
<ov. met. 6.648>	et patrii moris sacrum mentita, quod uni
<ov. met. 6.649>	fas sit adire viro, comites famulosque removit.
<ov. met. 6.650>	Ipse sedens solio Tereus sublimis avito
<ov. met. 6.651>	vescitur inque suam sua viscera congerit alvum.
<ov. met. 6.652>	Tantaque nox animi est, “Ityn huc accersite” dixit.
<ov. met. 6.653>	Dissimulare nequit crudelia gaudia Procne,
<ov. met. 6.654>	iamque suae cupiens exsistere nuntia cladis,
<ov. met. 6.655>	“intus habes, quem poscis” ait. Circumspicit ille
<ov. met. 6.656>	atque ubi sit quaerit. Quaerenti iterumque vocanti,
<ov. met. 6.657>	sicut erat sparsis furiali caede capillis,
<ov. met. 6.658>	prosiluit Ityosque caput Philomela cruentum
<ov. met. 6.659>	misit in ora patris: nec tempore maluit ullo
<ov. met. 6.660>	posse loqui et mentis testari gaudia dictis.
<ov. met. 6.661>	Thracius ingenti mensas clamore repellit
<ov. met. 6.662>	vipereasque ciet Stygia de valle sorores;
<ov. met. 6.663>	et modo, si posset reserato pectore diras
<ov. met. 6.664>	egerere inde dapes inmersaque viscera gestit,
<ov. met. 6.665>	flet modo seque vocat bustum miserabile nati,
<ov. met. 6.666>	nunc sequitur nudo genitas Pandione ferro.
<ov. met. 6.667>	Corpora Cecropidum pennis pendere putares:
<ov. met. 6.668>	pendebant pennis. Quarum petit altera silvas,
<ov. met. 6.669>	altera tecta subit; neque adhuc de pectore caedis
<ov. met. 6.670>	excessere notae, signataque sanguine pluma est.
<ov. met. 6.671>	Ille dolore suo poenaeque cupidine velox
<ov. met. 6.672>	vertitur in volucrem, cui stant in vertice cristae;
<ov. met. 6.673>	prominet inmodicum pro longa cuspide rostrum:
<ov. met. 6.674>	nomen epops volucri, facies armata videtur.
<ov. met. 6.675>	Hic dolor ante diem longaeque extrema senectae
<ov. met. 6.676>	tempora Tartareas Pandiona misit ad umbras.
<ov. met. 6.677>	Sceptra loci rerumque capit moderamen Erechtheus,
<ov. met. 6.678>	iustitia dubium validisne potentior armis.
<ov. met. 6.679>	Quattuor ille quidem iuvenes totidemque crearat
<ov. met. 6.680>	femineae sortis: sed erat par forma duarum.
<ov. met. 6.681>	E quibus Aeolides Cephalus te coniuge felix,
<ov. met. 6.682>	Procri, fuit; Boreae Tereus Thracesque nocebant,
<ov. met. 6.683>	dilectaque diu caruit deus Orithyia,
<ov. met. 6.684>	dum rogat et precibus mavult quam viribus uti.
<ov. met. 6.685>	Ast ubi blanditiis agitur nihil, horridus ira,
<ov. met. 6.686>	quae solita est illi nimiumque domestica vento,
<ov. met. 6.687>	“et merito!” dixit: “quid enim mea tela reliqui,
<ov. met. 6.688>	saevitiam et vires iramque animosque minaces,
<ov. met. 6.689>	admovique preces, quarum me dedecet usus?
<ov. met. 6.690>	Apta mihi vis est: vi tristia nubila pello,
<ov. met. 6.691>	vi freta concutio nodosaque robora verto
<ov. met. 6.692>	induroque nives et terras grandine pulso.
<ov. met. 6.693>	Idem ego cum fratres caelo sum nactus aperto
<ov. met. 6.694>	(nam mihi campus is est), tanto molimine luctor,
<ov. met. 6.695>	ut medius nostris concursibus insonet aether
<ov. met. 6.696>	exsiliantque cavis elisi nubibus ignes.
<ov. met. 6.697>	Idem ego cum subii convexa foramina terrae
<ov. met. 6.698>	supposuique ferox imis mea terga cavernis,
<ov. met. 6.699>	sollicito manes totumque tremoribus orbem.
<ov. met. 6.700>	Hac ope debueram thalamos petiisse, socerque
<ov. met. 6.701>	non orandus erat, vi sed faciendus Erechtheus.”
<ov. met. 6.702>	Haec Boreas aut his non inferiora locutus
<ov. met. 6.703>	excussit pennas: quarum iactatibus omnis
<ov. met. 6.704>	adflata est tellus latumque perhorruit aequor.
<ov. met. 6.705>	Pulvereamque trahens per summa cacumina pallam
<ov. met. 6.706>	verrit humum pavidamque metu caligine tectus
<ov. met. 6.707>	Orithyian amans fulvis amplectitur alis.
<ov. met. 6.708>	Dum volat, arserunt agitati fortius ignes.
<ov. met. 6.709>	Nec prius aerii cursus suppressit habenas,
<ov. met. 6.710>	quam Ciconum tenuit populos et moenia raptor.
<ov. met. 6.711>	Illic et gelidi coniunx Actaea tyranni
<ov. met. 6.712>	et genetrix facta est, partus enixa gemellos,
<ov. met. 6.713>	cetera qui matris, pennas genitoris haberent.
<ov. met. 6.714>	Non tamen has una memorant cum corpore natas,
<ov. met. 6.715>	barbaque dum rutilis aberat subnixa capillis,
<ov. met. 6.716>	implumes Calaisque puer Zetesque fuerunt.
<ov. met. 6.717>	Mox pariter pennae ritu coepere volucrum
<ov. met. 6.718>	cingere utrumque latus, pariter flavescere malae.
<ov. met. 6.719>	Ergo ubi concessit tempus puerile iuventae,
<ov. met. 6.720>	vellera cum Minyis nitido radiantia villo
<ov. met. 6.721>	per mare non notum prima petiere carina.

<ov. met. 7.1>	Iamque fretum Minyae Pagasaea puppe secabant,
<ov. met. 7.2>	perpetuaque trahens inopem sub nocte senectam
<ov. met. 7.3>	Phineus visus erat, iuvenesque Aquilone creati
<ov. met. 7.4>	virgineas volucres miseri senis ore fugarant,
<ov. met. 7.5>	multaque perpessi claro sub Iasone tandem
<ov. met. 7.6>	contigerant rapidas limosi Phasidos undas.
<ov. met. 7.7>	Dumque adeunt regem Phrixeaque vellera poscunt
<ov. met. 7.8>	lexque datur Minyis magnorum horrenda laborum,
<ov. met. 7.9>	concipit interea validos Aeetias ignes
<ov. met. 7.10>	et luctata diu, postquam ratione furorem
<ov. met. 7.11>	vincere non poterat, “frustra Medea, repugnas:
<ov. met. 7.12>	nescio quis deus obstat” ait; “mirumque, nisi hoc est,
<ov. met. 7.13>	aut aliquid certe simile huic, quod amare vocatur.
<ov. met. 7.14>	Nam cur iussa patris nimium mihi dura videntur?
<ov. met. 7.15>	Sunt quoque dura nimis. Cur, quem modo denique vidi,
<ov. met. 7.16>	ne pereat, timeo? quae tanti causa timoris?
<ov. met. 7.17>	Excute virgineo conceptas pectore flammas,
<ov. met. 7.18>	si potes, infelix! — Si possem, sanior essem.
<ov. met. 7.19>	Sed trahit invitam nova vis, aliudque cupido,
<ov. met. 7.20>	mens aliud suadet. Video meliora proboque,
<ov. met. 7.21>	deteriora sequor. Quid in hospite, regia virgo,
<ov. met. 7.22>	ureris et thalamos alieni concipis orbis?
<ov. met. 7.23>	Haec quoque terra potest, quod ames, dare. Vivat an ille
<ov. met. 7.24>	occidat, in dis est. Vivat tamen! idque precari
<ov. met. 7.25>	vel sine amore licet: quid enim commisit Iason?
<ov. met. 7.26>	Quem, nisi crudelem, non tangat Iasonis aetas
<ov. met. 7.27>	et genus et virtus? Quem non, ut cetera desint,
<ov. met. 7.28>	ore movere potest? Certe mea pectora movit.
<ov. met. 7.29>	At nisi opem tulero, taurorum adflabitur ore
<ov. met. 7.30>	concurretque suae segeti, tellure creatis
<ov. met. 7.31>	hostibus, aut avido dabitur fera praeda draconi.
<ov. met. 7.32>	Hoc ego si patiar, tum me de tigride natam,
<ov. met. 7.33>	tum ferrum et scopulos gestare in corde fatebor.
<ov. met. 7.34>	Cur non et specto pereuntem oculosque videndo
<ov. met. 7.35>	conscelero? Cur non tauros exhortor in illum
<ov. met. 7.36>	terrigenasque feros insopitumque draconem?
<ov. met. 7.37>	Di meliora velint. Quamquam non ista precanda,
<ov. met. 7.38>	sed facienda mihi. — Prodamne ego regna parentis,
<ov. met. 7.39>	atque ope nescio quis servabitur advena nostra,
<ov. met. 7.40>	ut per me sospes sine me det lintea ventis
<ov. met. 7.41>	virque sit alterius, poenae Medea relinquar?
<ov. met. 7.42>	Si facere hoc aliamve potest praeponere nobis,
<ov. met. 7.43>	occidat ingratus. Sed non is vultus in illo,
<ov. met. 7.44>	non ea nobilitas animo est, ea gratia formae,
<ov. met. 7.45>	ut timeam fraudem meritique oblivia nostri.
<ov. met. 7.46>	Et dabit ante fidem, cogamque in foedera testes
<ov. met. 7.47>	esse deos. Quid tuta times? accingere et omnem
<ov. met. 7.48>	pelle moram: tibi se semper debebit Iason,
<ov. met. 7.49>	te face sollemni iunget sibi, perque Pelasgas
<ov. met. 7.50>	servatrix urbes matrum celebrabere turba.
<ov. met. 7.51>	Ergo ego germanam fratremque patremque deosque
<ov. met. 7.52>	et natale solum, ventis ablata, relinquam?
<ov. met. 7.53>	Nempe pater saevus, nempe est mea barbara tellus,
<ov. met. 7.54>	frater adhuc infans: stant mecum vota sororis,
<ov. met. 7.55>	maximus intra me deus est. Non magna relinquam,
<ov. met. 7.56>	magna sequar: titulum servatae pubis Achivae
<ov. met. 7.57>	notitiamque loci melioris et oppida, quorum
<ov. met. 7.58>	hic quoque fama viget, cultusque artesque locorum;
<ov. met. 7.59>	quemque ego cum rebus, quas totus possidet orbis,
<ov. met. 7.60>	Aesoniden mutasse velim; quo coniuge felix
<ov. met. 7.61>	et dis cara ferar et vertice sidera tangam.
<ov. met. 7.62>	Quid, quod nescio qui mediis concurrere in undis
<ov. met. 7.63>	dicuntur montes, ratibusque inimica Charybdis
<ov. met. 7.64>	nunc sorbere fretum, nunc reddere, cinctaque saevis
<ov. met. 7.65>	Scylla rapax canibus Siculo latrare profundo?
<ov. met. 7.66>	Nempe tenens, quod amo, gremioque in Iasonis haerens
<ov. met. 7.67>	per freta longa ferar: nihil illum amplexa verebor
<ov. met. 7.68>	aut, siquid metuam, metuam de coniuge solo. —
<ov. met. 7.69>	Coniugiumne vocas speciosaque nomina culpae
<ov. met. 7.70>	imponis, Medea, tuae? Quin adspice, quantum
<ov. met. 7.71>	adgrediare nefas, et, dum licet, effuge crimen.”
<ov. met. 7.72>	Dixit, et ante oculos rectum pietasque pudorque
<ov. met. 7.73>	constiterant, et victa dabat iam terga Cupido.
<ov. met. 7.74>	Ibat ad antiquas Hecates Perseidos aras,
<ov. met. 7.75>	quas nemus umbrosum secretaque silva tegebat.
<ov. met. 7.76>	Et iam fortis erat pulsusque resederat ardor,
<ov. met. 7.77>	cum videt Aesoniden exstinctaque flamma reluxit.
<ov. met. 7.78>	Erubuere genae, totoque recanduit ore,
<ov. met. 7.79>	utque solet ventis alimenta adsumere quaeque
<ov. met. 7.80>	parva sub inducta latuit scintilla favilla
<ov. met. 7.81>	crescere et in veteres agitata resurgere vires,
<ov. met. 7.82>	sic iam lentus amor, iam quem languere putares,
<ov. met. 7.83>	ut vidit iuvenem, specie praesentis inarsit.
<ov. met. 7.84>	Et casu solito formosior Aesone natus
<ov. met. 7.85>	illa luce fuit: posses ignoscere amanti.
<ov. met. 7.86>	Spectat et in vultu veluti tum denique viso
<ov. met. 7.87>	lumina fixa tenet nec se mortalia demens
<ov. met. 7.88>	ora videre putat, nec se declinat ab illo.
<ov. met. 7.89>	Ut vero coepitque loqui dextramque prehendit
<ov. met. 7.90>	hospes et auxilium submissa voce rogavit
<ov. met. 7.91>	promisitque torum, lacrimis ait illa profusis:
<ov. met. 7.92>	“Quid faciam, video (non ignorantia veri
<ov. met. 7.93>	decipiet, sed amor): servabere munere nostro;
<ov. met. 7.94>	servatus promissa dato.” Per sacra triformis
<ov. met. 7.95>	ille deae, lucoque foret quod numen in illo,
<ov. met. 7.96>	perque patrem soceri cernentem cuncta futuri
<ov. met. 7.97>	eventusque suos et tanta pericula iurat.
<ov. met. 7.98>	Creditus accepit cantatas protinus herbas
<ov. met. 7.99>	edidicitque usum, laetusque in tecta recessit.
<ov. met. 7.100>	Postera depulerat stellas aurora micantes:
<ov. met. 7.101>	conveniunt populi sacrum Mavortis in arvum
<ov. met. 7.102>	consistuntque iugis. Medio rex ipse resedit
<ov. met. 7.103>	agmine purpureus sceptroque insignis eburno.
<ov. met. 7.104>	Ecce adamanteis Vulcanum naribus efflant
<ov. met. 7.105>	aeripedes tauri, tactaeque vaporibus herbae
<ov. met. 7.106>	ardent; utque solent pleni resonare camini,
<ov. met. 7.107>	aut ubi terrena silices fornace soluti
<ov. met. 7.108>	concipiunt ignem liquidarum adspergine aquarum,
<ov. met. 7.109>	pectora sic intus clausas volventia flammas
<ov. met. 7.110>	gutturaque usta sonant. Tamen illis Aesone natus
<ov. met. 7.111>	obvius it. Vertere truces venientis ad ora
<ov. met. 7.112>	terribiles vultus praefixaque cornua ferro,
<ov. met. 7.113>	pulvereumque solum pede pulsavere bisulco
<ov. met. 7.114>	fumificisque locum mugitibus impleverant.
<ov. met. 7.115>	Deriguere metu Minyae: subit ille, nec ignes
<ov. met. 7.116>	sentit anhelatos (tantum medicamina possunt),
<ov. met. 7.117>	pendulaque audaci mulcet palearia dextra,
<ov. met. 7.118>	suppositosque iugo pondus grave cogit aratri
<ov. met. 7.119>	ducere et insuetum ferro proscindere campum.
<ov. met. 7.120>	Mirantur Colchi, Minyae clamoribus augent
<ov. met. 7.121>	adiciuntque animos. Galea tum sumit aena
<ov. met. 7.122>	vipereos dentes et aratos spargit in agros.
<ov. met. 7.123>	Semina mollit humus valido praetincta veneno,
<ov. met. 7.124>	et crescunt fiuntque sati nova corpora dentes.
<ov. met. 7.125>	Utque hominis speciem materna sumit in alvo
<ov. met. 7.126>	perque suos intus numeros componitur infans,
<ov. met. 7.127>	nec nisi maturus communes exit in auras,
<ov. met. 7.128>	sic ubi visceribus gravidae telluris imago
<ov. met. 7.129>	effecta est hominis, feto consurgit in arvo,
<ov. met. 7.130>	quodque magis mirum est, simul edita concutit arma.
<ov. met. 7.131>	Quos ubi viderunt praeacutae cuspidis hastas
<ov. met. 7.132>	in caput Haemonii iuvenis torquere parantes,
<ov. met. 7.133>	demisere metu vultumque animumque Pelasgi.
<ov. met. 7.134>	Ipsa quoque extimuit, quae tutum fecerat illum;
<ov. met. 7.135>	utque peti vidit iuvenem tot ab hostibus unum,
<ov. met. 7.136>	palluit et subito sine sanguine frigida sedit;
<ov. met. 7.137>	neve parum valeant a se data gramina, carmen
<ov. met. 7.138>	auxiliare canit secretasque advocat artes.
<ov. met. 7.139>	Ille gravem medios silicem iaculatus in hostes
<ov. met. 7.140>	a se depulsum Martem convertit in ipsos.
<ov. met. 7.141>	Terrigenae pereunt per mutua vulnera fratres
<ov. met. 7.142>	civilique cadunt acie. Gratantur Achivi
<ov. met. 7.143>	victoremque tenent avidisque amplexibus haerent.
<ov. met. 7.144>	Tu quoque victorem complecti, barbara, velles:
<ov. met. 7.145>	[obstitit incepto pudor. At complexa fuisses]
<ov. met. 7.146>	sed te, ne faceres, tenuit reverentia famae.
<ov. met. 7.147>	Quod licet, adfectu tacito laetaris agisque
<ov. met. 7.148>	carminibus grates et dis auctoribus horum.
<ov. met. 7.149>	Pervigilem superest herbis sopire draconem,
<ov. met. 7.150>	qui crista linguisque tribus praesignis et uncis
<ov. met. 7.151>	dentibus horrendus custos erat arboris aureae.
<ov. met. 7.152>	Hunc postquam sparsit Lethaei gramine suci
<ov. met. 7.153>	verbaque ter dixit placidos facientia somnos,
<ov. met. 7.154>	quae mare turbatum, quae concita flumina sistunt,
<ov. met. 7.155>	somnus in ignotos oculos sibi venit, et auro
<ov. met. 7.156>	heros Aesonius potitur spolioque superbus
<ov. met. 7.157>	muneris auctorem secum, spolia altera, portans
<ov. met. 7.158>	victor Iolciacos tetigit cum coniuge portus.
<ov. met. 7.159>	Haemoniae matres pro gnatis dona receptis
<ov. met. 7.160>	grandaevique ferunt patres congestaque flamma
<ov. met. 7.161>	tura liquefaciunt, inductaque cornibus aurum
<ov. met. 7.162>	victima vota cadit. Sed abest gratantibus Aeson,
<ov. met. 7.163>	iam propior leto fessusque senilibus annis.
<ov. met. 7.164>	Cum sic Aesonides: “O cui debere salutem
<ov. met. 7.165>	confiteor, coniunx, quamquam mihi cuncta dedisti
<ov. met. 7.166>	excessitque fidem meritorum summa tuorum,
<ov. met. 7.167>	si tamen hoc possunt (quid enim non carmina possunt?),
<ov. met. 7.168>	deme meis annis et demptos adde parenti.”
<ov. met. 7.169>	Nec tenuit lacrimas. Mota est pietate rogantis,
<ov. met. 7.170>	dissimilemque animum subiit Aeeta relictus.
<ov. met. 7.171>	Nec tamen adfectus tales confessa “quod” inquit
<ov. met. 7.172>	“excidit ore tuo, coniunx, scelus? ergo ego cuiquam
<ov. met. 7.173>	posse tuae videor spatium transcribere vitae?
<ov. met. 7.174>	Nec sinat hoc Hecate, nec tu petis aequa. Sed isto,
<ov. met. 7.175>	quod petis, experiar maius dare munus Iason.
<ov. met. 7.176>	Arte mea soceri longum temptabimus aevum,
<ov. met. 7.177>	non annis renovare tuis: modo diva triformis
<ov. met. 7.178>	adiuvet et praesens ingentibus adnuat ausis.”
<ov. met. 7.179>	Tres aberant noctes, ut cornua tota coirent
<ov. met. 7.180>	efficerentque orbem. Postquam plenissima fulsit
<ov. met. 7.181>	et solida terras spectavit imagine luna,
<ov. met. 7.182>	egreditur tectis vestes induta recinctas,
<ov. met. 7.183>	nuda pedem, nudos umeris infusa capillos,
<ov. met. 7.184>	fertque vagos mediae per muta silentia noctis
<ov. met. 7.185>	incomitata gradus. Homines volucresque ferasque
<ov. met. 7.186>	solverat alta quies: nullo cum murmure saepes,
<ov. met. 7.187>	inmotaeque silent frondes, silet umidus aer;
<ov. met. 7.188>	sidera sola micant. Ad quae sua bracchia tendens
<ov. met. 7.189>	ter se convertit, ter sumptis flumine crinem
<ov. met. 7.190>	inroravit aquis ternisque ululatibus ora
<ov. met. 7.191>	solvit et, in dura submisso poplite terra,
<ov. met. 7.192>	“Nox” ait “arcanis fidissima, quaeque diurnis
<ov. met. 7.193>	aurea cum luna succeditis ignibus astra,
<ov. met. 7.194>	tuque triceps Hecate, quae coeptis conscia nostris
<ov. met. 7.195>	adiutrixque venis cantusque artisque magorum,
<ov. met. 7.196>	quaeque magos, Tellus, pollentibus instruis herbis,
<ov. met. 7.197>	auraeque et venti montesque amnesque lacusque
<ov. met. 7.198>	dique omnes nemorum, dique omnes noctis adeste.
<ov. met. 7.199>	Quorum ope, cum volui, ripis mirantibus amnes
<ov. met. 7.200>	in fontes rediere suos, concussaque sisto,
<ov. met. 7.201>	stantia concutio cantu freta, nubila pello
<ov. met. 7.202>	nubilaque induco, ventos abigoque vocoque,
<ov. met. 7.203>	vipereas rumpo verbis et carmine fauces,
<ov. met. 7.204>	vivaque saxa sua convulsaque robora terra
<ov. met. 7.205>	et silvas moveo, iubeoque tremescere montes
<ov. met. 7.206>	et mugire solum manesque exire sepulcris.
<ov. met. 7.207>	Te quoque, Luna, traho, quamvis Temesaea labores
<ov. met. 7.208>	aera tuos minuant; currus quoque carmine nostro
<ov. met. 7.209>	pallet avi, pallet nostris Aurora venenis.
<ov. met. 7.210>	Vos mihi taurorum flammas hebetastis et unco
<ov. met. 7.211>	impatiens oneris collum pressistis aratro,
<ov. met. 7.212>	vos serpentigenis in se fera bella dedistis
<ov. met. 7.213>	custodemque rudem somno sopistis et aurum
<ov. met. 7.214>	vindice decepto Graias misistis in urbes.
<ov. met. 7.215>	Nunc opus est sucis, per quos renovata senectus
<ov. met. 7.216>	in florem redeat primosque reconligat annos.
<ov. met. 7.217>	Et dabitis. Neque enim micuerunt sidera frustra,
<ov. met. 7.218>	nec frustra volucrum tractus cervice draconum
<ov. met. 7.219>	currus adest.” Aderat demissus ab aethere currus.
<ov. met. 7.220>	Quo simul adscendit frenataque colla draconum
<ov. met. 7.221>	permulsit manibusque leves agitavit habenas,
<ov. met. 7.222>	sublimis rapitur subiectaque Thessala Tempe
<ov. met. 7.223>	despicit et Threces regionibus applicat angues:
<ov. met. 7.224>	et quasque Ossa tulit quasque altus Pelion herbas
<ov. met. 7.225>	Othrysque Pindusque et Pindo maior Olympus
<ov. met. 7.226>	perspicit, et placitas partim radice revellit,
<ov. met. 7.227>	partim succidit curvamine falcis aenae.
<ov. met. 7.228>	Multa quoque Apidani placuerunt gramina ripis,
<ov. met. 7.229>	multa quoque Amphrysi neque eras inmunis, Enipeu;
<ov. met. 7.230>	nec non Peneos, nec non Spercheides undae
<ov. met. 7.231>	contribuere aliquid iuncosaque litora Boebes.
<ov. met. 7.232>	Carpsit et Euboica vivax Anthedone gramen,
<ov. met. 7.233>	nondum mutato vulgatum corpore Glauci.
<ov. met. 7.234>	Et iam nona dies curru pennisque draconum
<ov. met. 7.235>	nonaque nox omnes lustrantem viderat agros,
<ov. met. 7.236>	cum rediit. Neque erant tacti, nisi odore, dracones,
<ov. met. 7.237>	et tamen annosae pellem posuere senectae.
<ov. met. 7.238>	Constitit adveniens citra limenque foresque
<ov. met. 7.239>	et tantum caelo tegitur refugitque viriles
<ov. met. 7.240>	contactus statuitque aras de caespite binas,
<ov. met. 7.241>	dexteriore Hecates, ast laeva parte Iuventae.
<ov. met. 7.242>	Has ubi verbenis silvaque incinxit agresti.
<ov. met. 7.243>	haud procul egesta scrobibus tellure duabus
<ov. met. 7.244>	sacra facit cultrosque in guttura velleris atri
<ov. met. 7.245>	conicit et patulas perfundit sanguine fossas.
<ov. met. 7.246>	Tum super invergens liquidi carchesia vini
<ov. met. 7.247>	alteraque invergens tepidi carchesia lactis
<ov. met. 7.248>	verba simul fudit terrenaque numina civit
<ov. met. 7.249>	umbrarumque rogat rapta cum coniuge regem,
<ov. met. 7.250>	ne properent artus anima fraudare senili.
<ov. met. 7.251>	Quos ubi placavit precibusque et murmure longo,
<ov. met. 7.252>	Aesonis effetum proferri corpus ad auras
<ov. met. 7.253>	iussit et in plenos resolutum carmine somnos,
<ov. met. 7.254>	exanimi similem, stratis porrexit in herbis.
<ov. met. 7.255>	Hinc procul Aesoniden, procul hinc iubet ire ministros
<ov. met. 7.256>	et monet arcanis oculos removere profanos.
<ov. met. 7.257>	Diffugiunt iussi. Passis Medea capillis
<ov. met. 7.258>	bacchantum ritu, flagrantes circuit aras
<ov. met. 7.259>	multifidasque faces in fossa sanguinis atra
<ov. met. 7.260>	tingit et infectas geminis accendit in aris
<ov. met. 7.261>	terque senem flamma, ter aqua, ter sulphure lustrat.
<ov. met. 7.262>	Interea validum posito medicamen aeno
<ov. met. 7.263>	fervet et exsultat spumisque tumentibus albet.
<ov. met. 7.264>	Illic Haemonia radices valle resectas
<ov. met. 7.265>	seminaque floresque et sucos incoquit atros.
<ov. met. 7.266>	Adicit extremo lapides oriente petitos
<ov. met. 7.267>	et quas Oceani refluum mare lavit harenas,
<ov. met. 7.268>	addit et exceptas luna pernocte pruinas
<ov. met. 7.269>	et strigis infames ipsis cum carnibus alas
<ov. met. 7.270>	inque virum soliti vultus mutare ferinos
<ov. met. 7.271>	ambigui prosecta lupi; nec defuit illis
<ov. met. 7.272>	squamea Cinyphii tenuis membrana chelydri
<ov. met. 7.273>	vivacisque iecur cervi; quibus insuper addit
<ov. met. 7.274>	ora caputque novem cornicis saecula passae.
<ov. met. 7.275>	His et mille aliis postquam sine nomine rebus
<ov. met. 7.276>	propositum instruxit mortali barbara maius
<ov. met. 7.277>	arenti ramo iampridem mitis olivae
<ov. met. 7.278>	omnia confudit summisque inmiscuit ima.
<ov. met. 7.279>	Ecce vetus calido versatus stipes aeno
<ov. met. 7.280>	fit viridis primo, nec longo tempore frondes
<ov. met. 7.281>	induit et subito gravidis oneratur olivis.
<ov. met. 7.282>	At quacumque cavis spumas eiecit aenis
<ov. met. 7.283>	ignis et in terram guttae cecidere calentes,
<ov. met. 7.284>	vernat humus, floresque et mollia pabula surgunt.
<ov. met. 7.285>	Quae simul ac vidit, stricto Medea recludit
<ov. met. 7.286>	ense senis iugulum, veteremque exire cruorem
<ov. met. 7.287>	passa, replet sucis. Quos postquam combibit Aeson
<ov. met. 7.288>	aut ore acceptos aut vulnere, barba comaeque
<ov. met. 7.289>	canitie posita nigrum rapuere colorem,
<ov. met. 7.290>	pulsa fugit macies, abeunt pallorque situsque,
<ov. met. 7.291>	adiectoque cavae supplentur corpore rugae,
<ov. met. 7.292>	membraque luxuriant. Aeson miratur et olim
<ov. met. 7.293>	ante quater denos hunc se reminiscitur annos.
<ov. met. 7.294>	Viderat ex alto tanti miracula monstri
<ov. met. 7.295>	Liber, et admonitus iuvenes nutricibus annos
<ov. met. 7.296>	posse suis reddi, capit hoc a Colchide munus.
<ov. met. 7.297>	Neve doli cessent, odium cum coniuge falsum
<ov. met. 7.298>	Phasias adsimulat Peliaeque ad limina supplex
<ov. met. 7.299>	confugit. Atque illam, quoniam gravis ipse senecta est,
<ov. met. 7.300>	excipiunt natae. Quas tempore callida parvo
<ov. met. 7.301>	Colchis amicitiae mendacis imagine cepit.
<ov. met. 7.302>	Dumque refert inter meritorum maxima, demptos
<ov. met. 7.303>	Aesonis esse situs, atque hac in parte moratur,
<ov. met. 7.304>	spes est virginibus Pelia subiecta creatis
<ov. met. 7.305>	arte suum parili revirescere posse parentem.
<ov. met. 7.306>	Idque petunt pretiumque iubent sine fine pacisci.
<ov. met. 7.307>	Illa brevi spatio silet et dubitare videtur
<ov. met. 7.308>	suspenditque animos ficta gravitate rogantes.
<ov. met. 7.309>	Mox ubi pollicita est, “quo sit fiducia maior
<ov. met. 7.310>	muneris huius” ait, “qui vestri maximus aevo est
<ov. met. 7.311>	dux gregis inter oves, agnus medicamine fiet.”
<ov. met. 7.312>	Protinus innumeris effetus laniger annis
<ov. met. 7.313>	attrahitur flexo circum cava tempora cornu.
<ov. met. 7.314>	Cuius ut Haemonio marcentia guttura cultro
<ov. met. 7.315>	fodit et exiguo maculavit sanguine ferrum,
<ov. met. 7.316>	membra simul pecudis validosque venefica sucos
<ov. met. 7.317>	mergit in aere cavo: minuunt en corporis artus
<ov. met. 7.318>	cornuaque exurunt nec non cum cornibus annos,
<ov. met. 7.319>	et tener auditur medio balatus aeno.
<ov. met. 7.320>	Nec mora, balatum mirantibus exsilit agnus
<ov. met. 7.321>	lascivitque fuga lactantiaque ubera quaerit.
<ov. met. 7.322>	Obstipuere satae Pelia: promissaque postquam
<ov. met. 7.323>	exhibuere fidem, tum vero impensius instant.
<ov. met. 7.324>	Ter iuga Phoebus equis in Hibero flumine mersis
<ov. met. 7.325>	dempserat et quarta radiantia nocte micabant
<ov. met. 7.326>	sidera, cum rapido fallax Aeetias igni
<ov. met. 7.327>	imponit purum laticem et sine viribus herbas.
<ov. met. 7.328>	Iamque neci similis resoluto corpore regem
<ov. met. 7.329>	et cum rege suo custodes somnus habebat,
<ov. met. 7.330>	quem dederant cantus magicaeque potentia linguae:
<ov. met. 7.331>	intrarant iussae cum Colchide limina natae
<ov. met. 7.332>	ambierantque torum. “Quid nunc dubitatis inertes?
<ov. met. 7.333>	Stringite” ait “gladios veteremque haurite cruorem,
<ov. met. 7.334>	ut repleam vacuas iuvenali sanguine venas.
<ov. met. 7.335>	In manibus vestris vita est aetasque parentis:
<ov. met. 7.336>	si pietas ulla est nec spes agitatis inanes,
<ov. met. 7.337>	officium praestate patri telisque senectam
<ov. met. 7.338>	exigite et saniem coniecto emittite ferro.”
<ov. met. 7.339>	His, ut quaeque pia est, hortatibus impia prima est,
<ov. met. 7.340>	et ne sit scelerata, facit scelus. Haud tamen ictus
<ov. met. 7.341>	ulla suos spectare potest, oculosque reflectunt
<ov. met. 7.342>	caecaque dant saevis aversae vulnera dextris.
<ov. met. 7.343>	Ille, cruore fluens, cubito tamen adlevat artus
<ov. met. 7.344>	semilacerque toro temptat consurgere et inter
<ov. met. 7.345>	tot medius gladios pallentia bracchia tendens
<ov. met. 7.346>	“quid facitis, gnatae? quis vos in fata parentis
<ov. met. 7.347>	armat?” ait. Cecidere illis animique manusque.
<ov. met. 7.348>	Plura locuturo cum verbis guttura Colchis
<ov. met. 7.349>	abstulit et calidis laniatum mersit in undis.
<ov. met. 7.350>	Quod nisi pennatis serpentibus isset in auras,
<ov. met. 7.351>	non exempta foret poenae. Fugit alta superque
<ov. met. 7.352>	Pelion umbrosum, Philyreia tecta, superque
<ov. met. 7.353>	Othryn et eventu veteris loca nota Cerambi.
<ov. met. 7.354>	Hic ope nympharum sublatus in aera pennis,
<ov. met. 7.355>	cum gravis infuso tellus foret obruta ponto,
<ov. met. 7.356>	Deucalioneas effugit inobrutus undas.
<ov. met. 7.357>	Aeoliam Pitanen a laeva parte relinquit
<ov. met. 7.358>	factaque de saxo longi simulacra draconis,
<ov. met. 7.359>	Idaeumque nemus, quo nati furta, iuvencum
<ov. met. 7.360>	occuluit Liber falsi sub imagine cervi,
<ov. met. 7.361>	quaque pater Corythi parva tumulatus harena est,
<ov. met. 7.362>	et quos Maera novo latratu terruit agros,
<ov. met. 7.363>	Eurypylique urbem, qua Coae cornua matres
<ov. met. 7.364>	gesserunt tum cum discederet Herculis agmen
<ov. met. 7.365>	Phoebeamque Rhodon et Ialysios Telchinas,
<ov. met. 7.366>	quorum oculos ipso vitiantes omnia visu
<ov. met. 7.367>	Iuppiter exosus fraternis subdidit undis.
<ov. met. 7.368>	Transit et antiquae Cartheia moenia Ceae,
<ov. met. 7.369>	qua pater Alcidamas placidam de corpore natae
<ov. met. 7.370>	miraturus erat nasci potuisse columbam.
<ov. met. 7.371>	Inde lacus Hyries videt et Cycneia tempe,
<ov. met. 7.372>	quae subitus celebravit olor. Nam Phyllius illic
<ov. met. 7.373>	imperio pueri volucresque ferumque leonem
<ov. met. 7.374>	tradiderat domitos; taurum quoque vincere iussus
<ov. met. 7.375>	vicerat, et spreto totiens iratus amore
<ov. met. 7.376>	praemia poscenti taurum suprema negabat.
<ov. met. 7.377>	Ille indignatus “cupies dare” dixit et alto
<ov. met. 7.378>	desiluit saxo. Cuncti cecidisse putabant:
<ov. met. 7.379>	factus olor niveis pendebat in aere pennis.
<ov. met. 7.380>	At genetrix Hyrie, servatum nescia, flendo
<ov. met. 7.381>	delicuit stagnumque suo de nomine fecit.
<ov. met. 7.382>	Adiacet his Pleuron, in qua trepidantibus alis
<ov. met. 7.383>	Ophias effugit natorum vulnera Combe.
<ov. met. 7.384>	Inde Calaureae Letoidos adspicit arva,
<ov. met. 7.385>	in volucrem versi cum coniuge conscia regis.
<ov. met. 7.386>	Dextera Cyllene est, in qua cum matre Menephron
<ov. met. 7.387>	concubiturus erat saevarum more ferarum
<ov. met. 7.388>	Cephison procul hinc deflentem fata nepotis
<ov. met. 7.389>	respicit, in tumidam phocen ab Apolline versi,
<ov. met. 7.390>	Eumelique domum lugentis in aere natum.
<ov. met. 7.391>	Tandem vipereis Ephyren Pirenida pennis
<ov. met. 7.392>	contigit. Hic aevo veteres mortalia primo
<ov. met. 7.393>	corpora vulgarunt pluvialibus edita fungis.
<ov. met. 7.394>	Sed postquam Colchis arsit nova nupta venenis,
<ov. met. 7.395>	flagrantemque domum regis mare vidit utrumque,
<ov. met. 7.396>	sanguine natorum perfunditur impius ensis, 
<ov. met. 7.397>	ultaque se male mater Iasonis effugit arma.
<ov. met. 7.398>	Hinc Titaniacis ablata draconibus intrat
<ov. met. 7.399>	Palladias arces, quae te, iustissima Phene,
<ov. met. 7.400>	teque, senex Peripha, pariter videre volantes
<ov. met. 7.401>	innixamque novis neptem Polypemonis alis.
<ov. met. 7.402>	Excipit hanc Aegeus, facto dammandus in uno;
<ov. met. 7.403>	nec satis hospitium est: thalami quoque foedere iungit.
<ov. met. 7.404>	Iamque aderat Theseus, proles ignara parenti,
<ov. met. 7.405>	et virtute sua bimarem pacaverat Isthmon.
<ov. met. 7.406>	Huius in exitium miscet Medea quod olim
<ov. met. 7.407>	attulerat secum Scythicis aconiton ab oris.
<ov. met. 7.408>	Illud Echidneae memorant e dentibus ortum
<ov. met. 7.409>	esse canis. Specus est tenebroso caecus hiatu,
<ov. met. 7.410>	est via declivis, per quam Tirynthius heros
<ov. met. 7.411>	restantem contraque diem radiosque micantes
<ov. met. 7.412>	obliquantem oculos nexis adamante catenis
<ov. met. 7.413>	Cerberon abstraxit; rabida qui concitus ira
<ov. met. 7.414>	implevit pariter ternis latratibus auras
<ov. met. 7.415>	et sparsit virides spumis albentibus agros.
<ov. met. 7.416>	Has concresse putant nactasque alimenta feracis
<ov. met. 7.417>	fecundique soli vires cepisse nocendi.
<ov. met. 7.418>	Quae quia nascuntur dura vivacia caute,
<ov. met. 7.419>	agrestes aconita vocant. Ea coniugis astu
<ov. met. 7.420>	ipse parens Aegeus nato porrexit ut hosti.
<ov. met. 7.421>	Sumpserat ignara Theseus data pocula dextra,
<ov. met. 7.422>	cum pater in capulo gladii cognovit eburno
<ov. met. 7.423>	signa sui generis facinusque excussit ab ore.
<ov. met. 7.424>	Effugit illa necem nebulis per carmina motis.
<ov. met. 7.425>	At genitor, quamquam laetatur sospite nato,
<ov. met. 7.426>	attonitus tamen est ingens discrimine parvo
<ov. met. 7.427>	committi potuisse nefas. Fovet ignibus aras
<ov. met. 7.428>	muneribusque deos implet, feriuntque secures
<ov. met. 7.429>	colla torosa boum vinctorum corpora vittis.
<ov. met. 7.430>	Nullus Erechthidis fertur celebratior illo
<ov. met. 7.431>	inluxisse dies. Agitant convivia patres
<ov. met. 7.432>	et medium vulgus, nec non et carmina, vino
<ov. met. 7.433>	ingenium faciente, canunt: “Te, maxime Theseu,
<ov. met. 7.434>	mirata est Marathon Cretaei sanguine tauri;
<ov. met. 7.435>	quodque suis securus arat Cromyona colonus,
<ov. met. 7.436>	munus opusque tuum est. Tellus Epidauria per te
<ov. met. 7.437>	clavigeram vidit Vulcani occumbere prolem,
<ov. met. 7.438>	vidit et inmitem Cephisias ora Procrusten,
<ov. met. 7.439>	Cercyonis letum vidit Cerealis Eleusin.
<ov. met. 7.440>	Occidit ille Sinis, magnis male viribus usus,
<ov. met. 7.441>	qui poterat curvare trabes et agebat ab alto
<ov. met. 7.442>	ad terram late sparsuras corpora pinus.
<ov. met. 7.443>	Tutus ad Alcathoen, Lelegeia moenia, limes
<ov. met. 7.444>	composito Scirone patet, sparsisque latronis
<ov. met. 7.445>	terra negat sedem, sedem negat ossibus unda;
<ov. met. 7.446>	quae iactata diu fertur durasse vetustas
<ov. met. 7.447>	in scopulos: scopulis nomen Scironis inhaeret.
<ov. met. 7.448>	Si titulos annosque tuos numerare velimus,
<ov. met. 7.449>	facta premant annos. Pro te, fortissime, vota
<ov. met. 7.450>	publica suscipimus, Bacchi tibi sumimus haustus.”
<ov. met. 7.451>	Consonat adsensu populi precibusque faventum
<ov. met. 7.452>	regia, nec tota tristis locus ullus in urbe est.
<ov. met. 7.453>	Nec tamen (usque adeo nulla est sincera voluptas,
<ov. met. 7.454>	sollicitumque aliquid laetis intervenit) Aegeus
<ov. met. 7.455>	gaudia percepit nato secura recepto.
<ov. met. 7.456>	Bella parat Minos. Qui quamquam milite, quamquam
<ov. met. 7.457>	classe valet, patria tamen est firmissimus ira
<ov. met. 7.458>	Androgeique necem iustis ulciscitur armis.
<ov. met. 7.459>	Ante tamen bello vires adquirit amicas,
<ov. met. 7.460>	quaque potens habitus, volucri freta classe pererrat.
<ov. met. 7.461>	Hinc Anaphen sibi iungit et Astypaleia regna,
<ov. met. 7.462>	promissis Anaphen, regna Astypaleia bello;
<ov. met. 7.463>	hinc humilem Myconum cretosaque rura Cimoli
<ov. met. 7.464>	florentemque thymo Cythnum parvamque Seriphon
<ov. met. 7.465>	marmoreamque Paron, quaque impia prodidit Arnen
<ov. met. 7.466>	Sithonis (accepto, quod avara poposcerat, auro
<ov. met. 7.467>	mutata est in avem, quae nunc quoque diligit aurum,
<ov. met. 7.468>	nigra pedes, nigris velata monedula pennis).
<ov. met. 7.469>	At non Oliaros Didymaeque et Tenos et Andros
<ov. met. 7.470>	et Gyaros nitidaeque ferax Peparethos olivae
<ov. met. 7.471>	Gnosiacas iuvere rates. Latere inde sinistro
<ov. met. 7.472>	Oenopiam Minos petit, Aeacideia regna:
<ov. met. 7.473>	Oenopiam veteres appellavere, sed ipse
<ov. met. 7.474>	Aeacus Aeginam genetricis nomine dixit.
<ov. met. 7.475>	Turba ruit tantaeque virum cognoscere famae
<ov. met. 7.476>	expetit. Occurrunt illi Telamonque, minorque
<ov. met. 7.477>	quam Telamon Peleus, et proles tertia Phocus.
<ov. met. 7.478>	Ipse quoque egreditur tardus gravitate senili
<ov. met. 7.479>	Aeacus, et quae sit veniendi causa requirit.
<ov. met. 7.480>	Admonitus patrii luctus suspirat et illi
<ov. met. 7.481>	dicta refert rector populorum talia centum:
<ov. met. 7.482>	“Arma iuves oro pro gnato sumpta piaeque
<ov. met. 7.483>	pars sis militiae; tumulo solacia posco.”
<ov. met. 7.484>	Huic Asopiades “petis inrita” dixit “et urbi
<ov. met. 7.485>	non facienda meae: neque enim coniunctior ulla
<ov. met. 7.486>	Cecropidis hac est tellus: ea foedera nobis.”
<ov. met. 7.487>	Tristis abit “stabunt” que “tibi tua foedera magno”
<ov. met. 7.488>	dixit et utilius bellum putat esse minari
<ov. met. 7.489>	quam gerere atque suas ibi praeconsumere vires.
<ov. met. 7.490>	Classis ab Oenopiis etiamnum Lyctia muris
<ov. met. 7.491>	spectari poterat, cum pleno concita velo
<ov. met. 7.492>	Attica puppis adest in portusque intrat amicos,
<ov. met. 7.493>	quae Cephalum patriaeque simul mandata ferebat.
<ov. met. 7.494>	Aeacidae longo iuvenes post tempore visum
<ov. met. 7.495>	agnovere tamen Cephalum dextrasque dedere
<ov. met. 7.496>	inque patris duxere domum. Spectabilis heros
<ov. met. 7.497>	et veteris retinens etiamnum pignera formae
<ov. met. 7.498>	ingreditur ramumque tenens popularis olivae
<ov. met. 7.499>	a dextra laevaque duos aetate minores
<ov. met. 7.500>	maior habet, Clyton et Buten, Pallante creatos.
<ov. met. 7.501>	Postquam congressus primi sua verba tulerunt,
<ov. met. 7.502>	Cecropidae Cephalus peragit mandata rogatque
<ov. met. 7.503>	auxilium foedusque refert et iura parentum
<ov. met. 7.504>	imperiumque peti totius Achaidos addit.
<ov. met. 7.505>	Sic ubi mandatam iuvit facundia causam,
<ov. met. 7.506>	Aeacus, in capulo sceptri nitente sinistra,
<ov. met. 7.507>	“ne petite auxilium, sed sumite”, dixit “Athenae;
<ov. met. 7.508>	nec dubie vires, quas haec habet insula, vestras
<ov. met. 7.509>	ducite; et omnia habet (rerum status iste mearum).
<ov. met. 7.510>	Robora non desunt, superat mihi miles et hosti:
<ov. met. 7.511>	gratia dis, felix et inexcusabile tempus.”
<ov. met. 7.512>	“Immo ita sit,” Cephalus, ”crescat tua civibus opto
<ov. met. 7.513>	urbs!” ait. “Adveniens equidem modo gaudia cepi,
<ov. met. 7.514>	cum tam pulchra mihi, tam par aetate iuventus
<ov. met. 7.515>	obvia processit. Multos tamen inde requiro,
<ov. met. 7.516>	quos quondam vidi vestra prius urbe receptus.”
<ov. met. 7.517>	Aeacus ingemuit tristique ita voce locutus:
<ov. met. 7.518>	”Flebile principium melior fortuna secuta est.
<ov. met. 7.519>	Hanc utinam possem vobis memorare sine illo!
<ov. met. 7.520>	Ordine nunc repetam. Neu longa ambage morer vos:
<ov. met. 7.521>	ossa cinisque iacent, memori quos mente requiris.
<ov. met. 7.522>	Et quota pars illi rerum periere mearum!
<ov. met. 7.523>	Dira lues ira populis Iunonis iniquae
<ov. met. 7.524>	incidit exosae dictas a paelice terras.
<ov. met. 7.525>	Dum visum mortale malum tantaeque latebat
<ov. met. 7.526>	causa nocens cladis, pugnatum est arte medendi:
<ov. met. 7.527>	exitium superabat opem, quae victa iacebat.
<ov. met. 7.528>	Principio caelum spissa caligine terras
<ov. met. 7.529>	pressit et ignavos inclusit nubibus aestus;
<ov. met. 7.530>	dumque quater iunctis explevit cornibus orbem
<ov. met. 7.531>	luna, quater plenum tenuata retexuit orbem,
<ov. met. 7.532>	letiferis calidi spirarunt aestibus austri.
<ov. met. 7.533>	Constat et in fontes vitium venisse lacusque,
<ov. met. 7.534>	miliaque incultos serpentum multa per agros
<ov. met. 7.535>	errasse atque suis fluvios temerasse venenis.
<ov. met. 7.536>	Strage canum primo volucrumque oviumque boumque,
<ov. met. 7.537>	inque feris subiti deprensa potentia morbi.
<ov. met. 7.538>	Concidere infelix validos miratur arator
<ov. met. 7.539>	inter opus tauros medioque recumbere sulco;
<ov. met. 7.540>	lanigeris gregibus balatus dantibus aegros
<ov. met. 7.541>	sponte sua lanaeque cadunt et corpora tabent.
<ov. met. 7.542>	Acer equus quondam magnaeque in pulvere famae
<ov. met. 7.543>	degenerat palmas veterumque oblitus honorum
<ov. met. 7.544>	ad praesepe gemit leto moriturus inerti.
<ov. met. 7.545>	Non aper irasci meminit, non fidere cursu
<ov. met. 7.546>	cerva, nec armentis incurrere fortibus ursi.
<ov. met. 7.547>	Omnia languor habet; silvisque agrisque viisque
<ov. met. 7.548>	corpora foeda iacent, vitiantur odoribus aurae.
<ov. met. 7.549>	Mira loquar: non illa canes avidaeque volucres,
<ov. met. 7.550>	non cani tetigere lupi; dilapsa liquescunt
<ov. met. 7.551>	adflatuque nocent et agunt contagia late.
<ov. met. 7.552>	Pervenit ad miseros damno graviore colonos
<ov. met. 7.553>	pestis et in magnae dominatur moenibus urbis.
<ov. met. 7.554>	Viscera torrentur primo, flammaeque latentis
<ov. met. 7.555>	indicium rubor est et ductus anhelitus ingens.
<ov. met. 7.556>	Aspera lingua tumet, tepidisque arentia ventis
<ov. met. 7.557>	ora patent, auraeque graves captantur hiatu.
<ov. met. 7.558>	Non stratum, non ulla pati velamina possunt,
<ov. met. 7.559>	dura sed in terra ponunt praecordia; nec fit
<ov. met. 7.560>	corpus humo gelidum, sed humus de corpore fervet.
<ov. met. 7.561>	Nec moderator adest, inque ipsos saeva medentes
<ov. met. 7.562>	erumpit clades, obsuntque auctoribus artes:
<ov. met. 7.563>	quo propior quisque est servitque fidelius aegro,
<ov. met. 7.564>	in partem leti citius venit. Utque salutis
<ov. met. 7.565>	spes abiit finemque vident in funere morbi,
<ov. met. 7.566>	indulgent animis et nulla, quid utile, cura est:
<ov. met. 7.567>	utile enim nihil est. Passim positoque pudore
<ov. met. 7.568>	fontibus et fluviis puteisque capacibus haerent,
<ov. met. 7.569>	nec sitis est exstincta prius quam vita bibendo.
<ov. met. 7.570>	Inde graves multi nequeunt consurgere et ipsis
<ov. met. 7.571>	inmoriuntur aquis: aliquis tamen haurit et illas.
<ov. met. 7.572>	Tantaque sunt miseris invisi taedia lecti:
<ov. met. 7.573>	prosiliunt, aut si prohibent consistere vires,
<ov. met. 7.574>	corpora devolvunt in humum: fugiuntque penates
<ov. met. 7.575>	quisque suos, sua cuique domus funesta videtur,
<ov. met. 7.576>	et quia causa latet, locus est in crimine parvus
<ov. met. 7.577>	Semianimes errare viis, dum stare valebant,
<ov. met. 7.578>	adspiceres, flentes alios terraque iacentes
<ov. met. 7.579>	lassaque versantes supremo lumina motu:
<ov. met. 7.580>	membraque pendentis tendunt ad sidera caeli,
<ov. met. 7.581>	hic illic, ubi mors deprenderat, exhalantes.
<ov. met. 7.582>	Quid mihi tunc animi fuit? an quod debuit esse,
<ov. met. 7.583>	ut vitam odissem et cuperem pars esse meorum?
<ov. met. 7.584>	Quo se cumque acies oculorum flexerat, illic
<ov. met. 7.585>	vulgus erat stratum, veluti cum putria motis
<ov. met. 7.586>	poma cadunt ramis agitataque ilice glandes.
<ov. met. 7.587>	Templa vides contra gradibus sublimia longis:
<ov. met. 7.588>	Iuppiter illa tenet. Quis non altaribus illis
<ov. met. 7.589>	inrita tura dedit? Quotiens pro coniuge coniunx,
<ov. met. 7.590>	pro gnato genitor dum verba precantia dicit,
<ov. met. 7.591>	non exoratis animam finivit in aris,
<ov. met. 7.592>	inque manu turis pars inconsumpta reperta est!
<ov. met. 7.593>	Admoti quotiens templis, dum vota sacerdos
<ov. met. 7.594>	concipit et fundit purum inter cornua vinum,
<ov. met. 7.595>	haud exspectato ceciderunt vulnere tauri!
<ov. met. 7.596>	Ipse ego sacra Iovi pro me patriaque tribusque
<ov. met. 7.597>	cum facerem natis, mugitus victima diros
<ov. met. 7.598>	edidit et subito conlapsa sine ictibus ullis
<ov. met. 7.599>	exiguo tinxit subiectos sanguine cultros.
<ov. met. 7.600>	Exta quoque aegra notas veri monitusque deorum
<ov. met. 7.601>	perdiderant: tristes penetrant ad viscera morbi.
<ov. met. 7.602>	Ante sacros vidi proiecta cadavera postes,
<ov. met. 7.603>	ante ipsas, quo mors foret invidiosior, aras.
<ov. met. 7.604>	Pars animam laqueo claudunt mortisque timorem
<ov. met. 7.605>	morte fugant ultroque vocant venientia fata.
<ov. met. 7.606>	Corpora missa neci nullis de more feruntur
<ov. met. 7.607>	funeribus: neque enim capiebant funera portae.
<ov. met. 7.608>	Aut inhumata premunt terras aut dantur in altos
<ov. met. 7.609>	indotata rogos. Et iam reverentia nulla est,
<ov. met. 7.610>	deque rogis pugnant alienisque ignibus ardent.
<ov. met. 7.611>	Qui lacriment, desunt; indefletaeque vagantur
<ov. met. 7.612>	matrumque nuruumque animae iuvenumque senumque:
<ov. met. 7.613>	nec locus in tumulos, nec sufficit arbor in ignes.
<ov. met. 7.614>	Attonitus tanto miserarum turbine rerum,
<ov. met. 7.615>	‘Iuppiter o!’ dixi ‘si te non falsa loquuntur
<ov. met. 7.616>	dicta sub amplexus Aeginae Asopidos isse,
<ov. met. 7.617>	nec te, magne pater, nostri pudet esse parentem,
<ov. met. 7.618>	aut mihi redde meos aut me quoque conde sepulcro.’
<ov. met. 7.619>	Ille notam fulgore dedit tonitruque secundo.
<ov. met. 7.620>	‘Accipio, sintque ista, precor, felicia mentis
<ov. met. 7.621>	signa tuae’ dixi. ‘Quod das mihi, pigneror omen.’
<ov. met. 7.622>	Forte fuit iuxta patulis rarissima ramis
<ov. met. 7.623>	sacra Iovi quercus de semine Dodonaeo:
<ov. met. 7.624>	hic nos frugilegas adspeximus agmine longo
<ov. met. 7.625>	grande onus exiguo formicas ore gerentes
<ov. met. 7.626>	rugosoque suum servantes cortice callem.
<ov. met. 7.627>	Dum numerum miror, ‘totidem, pater optime’ dixi,
<ov. met. 7.628>	‘tu mihi da cives et inania moenia supple.’
<ov. met. 7.629>	Intremuit ramisque sonum sine flamine motis
<ov. met. 7.630>	alta dedit quercus. Pavido mihi membra timore
<ov. met. 7.631>	horruerant, stabantque comae. Tamen oscula terrae
<ov. met. 7.632>	roboribusque dedi; nec me sperare fatebar:
<ov. met. 7.633>	sperabam tamen atque animo mea vota fovebam.
<ov. met. 7.634>	Nox subit, et curis exercita corpora somnus
<ov. met. 7.635>	occupat: ante oculos eadem mihi quercus adesse
<ov. met. 7.636>	et ramos totidem totidemque animalia ramis
<ov. met. 7.637>	ferre suis visa est pariterque tremiscere motu
<ov. met. 7.638>	graniferumque agmen subiectis spargere in arvis;
<ov. met. 7.639>	crescere quod subito et maius maiusque videri
<ov. met. 7.640>	ac se tollere humo rectoque adsistere trunco
<ov. met. 7.641>	et maciem numerumque pedum nigrumque colorem
<ov. met. 7.642>	ponere et humanam membris inducere formam.
<ov. met. 7.643>	Somnus abit: damno vigilans mea visa querorque
<ov. met. 7.644>	in superis opis esse nihil. At in aedibus ingens
<ov. met. 7.645>	murmur erat, vocesque hominum exaudire videbar
<ov. met. 7.646>	iam mihi desuetas. Dum suspicor has quoque somni
<ov. met. 7.647>	esse, venit Telamon properus, foribusque reclusis
<ov. met. 7.648>	‘speque fideque, pater’ dixit, ‘maiora videbis:
<ov. met. 7.649>	egredere!’ Egredior, qualesque in imagine somni
<ov. met. 7.650>	visus eram vidisse viros, ex ordine tales
<ov. met. 7.651>	adspicio noscoque. Adeunt regemque salutant.
<ov. met. 7.652>	Vota Iovi solvo populisque recentibus urbem
<ov. met. 7.653>	partior et vacuos priscis cultoribus agros,
<ov. met. 7.654>	Myrmidonasque voco, nec origine nomina fraudo.
<ov. met. 7.655>	Corpora vidisti; mores quos ante gerebant,
<ov. met. 7.656>	nunc quoque habent: parcum genus est patiensque laborum
<ov. met. 7.657>	quaesitique tenax et quod quaesita reservet.
<ov. met. 7.658>	Hi te ad bella pares annis animisque sequentur,
<ov. met. 7.659>	cum primum qui te feliciter attulit, eurus”
<ov. met. 7.660>	(eurus enim attulerat) “fuerit mutatus in austros.”
<ov. met. 7.661>	Talibus atque aliis longum sermonibus illi
<ov. met. 7.662>	implevere diem. Lucis pars ultima mensae
<ov. met. 7.663>	est data, nox somnis. Iubar aureus extulerat Sol
<ov. met. 7.664>	(flabat adhuc eurus redituraqua vela tenebat):
<ov. met. 7.665>	ad Cephalum Pallante sati, cui grandior aetas,
<ov. met. 7.666>	ad regem Cephalus simul et Pallante creati
<ov. met. 7.667>	conveniunt. Sed adhuc regem sopor altus habebat.
<ov. met. 7.668>	Excipit Aeacides illos in limine Phocus:
<ov. met. 7.669>	nam Telamon fraterque viros ad bella legebant.
<ov. met. 7.670>	Phocus in interius spatium pulchrosque recessus
<ov. met. 7.671>	Cecropidas ducit, cum quis simul ipse resedit.
<ov. met. 7.672>	Adspicit Aeoliden ignota ex arbore factum
<ov. met. 7.673>	ferre manu iaculum, cuius fuit aurea cuspis.
<ov. met. 7.674>	Pauca prius mediis sermonibus ille locutus
<ov. met. 7.675>	“sum nemorum studiosus” ait “caedisque ferinae:
<ov. met. 7.676>	qua tamen e silva teneas hastile recisum,
<ov. met. 7.677>	iamdudum dubito. Certe si fraxinus esset,
<ov. met. 7.678>	fulva colore foret; si cornus, nodus inesset.
<ov. met. 7.679>	Unde sit, ignoro. Sed non formosius isto
<ov. met. 7.680>	viderunt oculi telum iaculabile nostri.”
<ov. met. 7.681>	Excipit Actaeis e fratribus alter, et “usum
<ov. met. 7.682>	maiorem specie mirabere” dixit “in isto.
<ov. met. 7.683>	Consequitur quodcumque petit, fortunaque missum
<ov. met. 7.684>	non regit, et revolat nullo referente cruentum.”
<ov. met. 7.685>	Tum vero iuvenis Nereius omnia quaerit,
<ov. met. 7.686>	cur sit et unde datum, quis tanti muneris auctor.
<ov. met. 7.687>	Quae petit, ille refert. Sed enim (narrare pudori est !),
<ov. met. 7.688>	qua tulerit mercede silet; tactusque dolore
<ov. met. 7.689>	coniugis amissae lacrimis ita fatur obortis:
<ov. met. 7.690>	“Hoc me, nate dea, (quis possit credere?) telum
<ov. met. 7.691>	flere facit facietque diu, si vivere nobis
<ov. met. 7.692>	fata diu dederint. Hoc me cum coniuge cara
<ov. met. 7.693>	perdidit: hoc utinam caruissem munere semper!
<ov. met. 7.694>	Procris erat (si forte magis pervenit ad aures
<ov. met. 7.695>	Orithyia tuas, raptae soror Orithyiae),
<ov. met. 7.696>	si faciem moresque velis conferre duarum,
<ov. met. 7.697>	dignior ipsa rapi. Pater hanc mihi iunxit Erechtheus,
<ov. met. 7.698>	hanc mihi iunxit amor. Felix dicebar eramque.
<ov. met. 7.699>	Non ita dis visum est, aut nunc quoque forsitan essem.
<ov. met. 7.700>	Alter agebatur post sacra iugalia mensis,
<ov. met. 7.701>	cum me cornigeris tendentem retia cervis
<ov. met. 7.702>	vertice de summo semper florentis Hymetti
<ov. met. 7.703>	lutea mane videt pulsis Aurora tenebris
<ov. met. 7.704>	invitumque rapit. Liceat mihi vera referre
<ov. met. 7.705>	pace deae. Quod sit roseo spectabilis ore,
<ov. met. 7.706>	quod teneat lucis, teneat confinia noctis,
<ov. met. 7.707>	nectareis quod alatur aquis, ego —Procrin amabam:
<ov. met. 7.708>	pectore Procris erat, Procris mihi semper in ore.
<ov. met. 7.709>	Sacra tori coitusque novos thalamosque recentes
<ov. met. 7.710>	primaque deserti referebam foedera lecti.
<ov. met. 7.711>	Mota dea est et ‘siste tuas, ingrate, querellas:
<ov. met. 7.712>	Procrin habe!’ dixit. ‘Quodsi mea provida mens est,
<ov. met. 7.713>	non habuisse voles.’ Meque illi irata remisit.
<ov. met. 7.714>	Dum redeo mecumque deae memorata retracto,
<ov. met. 7.715>	esse metus coepit, ne iura iugalia coniunx
<ov. met. 7.716>	non bene servasset. Facies aetasque iubebat
<ov. met. 7.717>	credere adulterium; prohibebant credere mores.
<ov. met. 7.718>	Sed tamen afueram, sed et haec erat unde redibam,
<ov. met. 7.719>	criminis exemplum, sed cuncta timemus amantes.
<ov. met. 7.720>	Quaerere quod doleam statuo donisque pudicam
<ov. met. 7.721>	sollicitare fidem. Favet huic Aurora timori
<ov. met. 7.722>	inmutatque meam (videor sensisse) figuram.
<ov. met. 7.723>	Palladias ineo non cognoscendus Athenas
<ov. met. 7.724>	ingrediorque domum. Culpa domus ipsa carebat
<ov. met. 7.725>	castaque signa dabat dominoque erat anxia rapto:
<ov. met. 7.726>	vix aditus per mille dolos ad Erechthida factus.
<ov. met. 7.727>	Ut vidi, obstipui meditataque paene reliqui
<ov. met. 7.728>	temptamenta fide. Male me, quin vera faterer,
<ov. met. 7.729>	continui, male, quin, ut oportuit, oscula ferrem.
<ov. met. 7.730>	Tristis erat (sed nulla tamen formosior illa
<ov. met. 7.731>	esse potest tristi) desiderioque calebat
<ov. met. 7.732>	coniugis abrepti. Tu conlige, qualis in illa,
<ov. met. 7.733>	Phoce, decor fuerit, quam sic dolor ipse decebat.
<ov. met. 7.734>	Quid referam, quotiens temptamina nostra pudici
<ov. met. 7.735>	reppulerint mores, quotiens ‘ego’ dixerit ‘uni
<ov. met. 7.736>	servor; ubicumque est, uni mea gaudia servo!’
<ov. met. 7.737>	Cui non ista fide satis experientia sano
<ov. met. 7.738>	magna foret? Non sum contentus et in mea pugno
<ov. met. 7.739>	vulnera, dum census dare me pro nocte loquendo
<ov. met. 7.740>	muneraque augendo tandem dubitare coegi.
<ov. met. 7.741>	Exclamo: ‘Male (fictor adest !), male fictus adulter
<ov. met. 7.742>	verus eram coniunx! me, perfida, teste teneris!’
<ov. met. 7.743>	Illa nihil. Tacito tantummodo victa pudore
<ov. met. 7.744>	insidiosa malo cum coniuge limina fugit;
<ov. met. 7.745>	offensaque mei genus omne perosa virorum
<ov. met. 7.746>	montibus errabat, studiis operata Dianae.
<ov. met. 7.747>	Tum mihi deserto violentior ignis ad ossa
<ov. met. 7.748>	pervenit. Orabam veniam et peccasse fatebar
<ov. met. 7.749>	et potuisse datis simili succumbere culpae
<ov. met. 7.750>	me quoque muneribus, si munera tanta darentur.
<ov. met. 7.751>	Haec mihi confesso, laesum prius ulta pudorem,
<ov. met. 7.752>	redditur et dulces concorditer exigit annos.
<ov. met. 7.753>	Dat mihi praeterea, tamquam se parva dedisset
<ov. met. 7.754>	dona, canem munus, quem cum sua traderet illi
<ov. met. 7.755>	Cynthia, ‘currendo superabit’ dixerat ‘omnes.’
<ov. met. 7.756>	Dat simul et iaculum, manibus quod (cernis) habemus.
<ov. met. 7.757>	Muneris alterius quae sit fortuna, requiris?
<ov. met. 7.758>	Accipe mirandum: novitate movebere facti.
<ov. met. 7.759>	Carmina Laiades non intellecta priorum
<ov. met. 7.760>	solverat ingeniis, et praecipitata iacebat
<ov. met. 7.761>	inmemor ambagum vates obscura suarum.
<ov. met. 7.762>	[scilicet alma Themis non talia liquit inulta.]
<ov. met. 7.763>	Protinus Aoniis inmittitur altera Thebis
<ov. met. 7.764>	pestis, et exitio multi pecorumque suoque
<ov. met. 7.765>	rurigenae pavere feram. Vicina iuventus
<ov. met. 7.766>	venimus et latos indagine cinximus agros.
<ov. met. 7.767>	Illa levi velox superabat retia saltu
<ov. met. 7.768>	summaque transibat positarum lina plagarum.
<ov. met. 7.769>	Copula detrahitur canibus: quos illa sequentes
<ov. met. 7.770>	effugit et celeri non segnior alite ludit.
<ov. met. 7.771>	Poscor et ipse meum consensu Laelapa magno
<ov. met. 7.772>	(muneris hoc nomen). Iamdudum vincula pugnat
<ov. met. 7.773>	exuere ipse sibi colloque morantia tendit.
<ov. met. 7.774>	Vix bene missus erat, nec iam poteramus, ubi esset,
<ov. met. 7.775>	scire. Pedum calidus vestigia pulvis habebat,
<ov. met. 7.776>	ipse oculis ereptus erat. Non ocior illo
<ov. met. 7.777>	hasta nec exutae contorto verbere glandes,
<ov. met. 7.778>	nec Gortyniaco calamus levis exit ab arcu.
<ov. met. 7.779>	Collis apex medii subiectis inminet arvis:
<ov. met. 7.780>	tollor eo capioque novi spectacula cursus,
<ov. met. 7.781>	quo modo deprendi, modo se subducere ab ipso
<ov. met. 7.782>	vulnere visa fera est. Nec limite callida recto
<ov. met. 7.783>	in spatiumque fugit, sed decipit ora sequentis
<ov. met. 7.784>	et redit in gyrum, ne sit suus impetus hosti.
<ov. met. 7.785>	Inminet hic sequiturque parem similisque tenenti
<ov. met. 7.786>	non tenet et vanos exercet in aera morsus.
<ov. met. 7.787>	Ad iaculi vertebar opem. Quod dextera librat
<ov. met. 7.788>	dum mea, dum digitos amentis addere tempto,
<ov. met. 7.789>	lumina deflexi. Revocataque rursus eodem
<ov. met. 7.790>	rettuleram: in medio (mirum) duo marmora campo
<ov. met. 7.791>	adspicio: fugere hoc, illud captare putares.
<ov. met. 7.792>	Scilicet invictos ambo certamine cursus
<ov. met. 7.793>	esse deus voluit, siquis deus adfuit illis.”
<ov. met. 7.794>	Hactenus, et tacuit. “Iaculo quod crimen in ipso est?”
<ov. met. 7.795>	Phocus ait. Iaculi sic crimina reddidit ille:
<ov. met. 7.796>	“Gaudia principium nostri sunt, Phoce, doloris:
<ov. met. 7.797>	illa prius referam. Iuvat o meminisse beati
<ov. met. 7.798>	temporis, Aeacida, quo primos rite per annos
<ov. met. 7.799>	coniuge eram felix, felix erat illa marito.
<ov. met. 7.800>	Mutua cura duos et amor socialis habebat;
<ov. met. 7.801>	nec Iovis illa meo thalamos praeferret amori,
<ov. met. 7.802>	nec, me quae caperet, non si Venus ipsa veniret,
<ov. met. 7.803>	ulla erat: aequales urebant pectora flammae.
<ov. met. 7.804>	Sole fere radiis feriente cacumina primis
<ov. met. 7.805>	venatum in silvas iuvenaliter ire solebam.
<ov. met. 7.806>	Nec mecum famuli nec equi nec naribus acres
<ov. met. 7.807>	ire canes, nec lina sequi nodosa solebant:
<ov. met. 7.808>	tutus eram iaculo. Sed cum satiata ferinae
<ov. met. 7.809>	dextera caedis erat, repetebam frigus et umbras
<ov. met. 7.810>	et quae de gelidis exibat vallibus aura.
<ov. met. 7.811>	Aura petebatur medio mihi lenis in aestu,
<ov. met. 7.812>	auram exspectabam, requies erat illa labori.
<ov. met. 7.813>	‘Aura’ (recordor enim) ‘venias’ cantare solebam,
<ov. met. 7.814>	‘meque iuves intresque sinus, gratissima, nostros,
<ov. met. 7.815>	utque facis, relevare velis, quibus urimur, aestus.’
<ov. met. 7.816>	Forsitan addiderim (sic me mea fata trahebant)
<ov. met. 7.817>	blanditias plures et ‘tu mihi magna voluptas,’
<ov. met. 7.818>	dicere sim solitus, ‘tu me reficisque fovesque,
<ov. met. 7.819>	tu facis, ut silvas, ut amem loca sola; meoque
<ov. met. 7.820>	spiritus iste tuus semper captatur ab ore.’
<ov. met. 7.821>	Vocibus ambiguis deceptam praebuit aurem
<ov. met. 7.822>	nescio quis, nomenque aurae tam saepe vocatum
<ov. met. 7.823>	esse putat nymphae: nympham mihi credit amari.
<ov. met. 7.824>	Criminis extemplo ficti temerarius index
<ov. met. 7.825>	Procrin adit linguaque refert audita susurra.
<ov. met. 7.826>	Credula res amor est: subito conlapsa dolore,
<ov. met. 7.827>	ut mihi narratur, cecidit; longoque refecta
<ov. met. 7.828>	tempore se miseram, se fati dixit iniqui,
<ov. met. 7.829>	deque fide questa est; et crimine concita vano
<ov. met. 7.830>	quod nihil est, metuit, metuit sine corpore nomen
<ov. met. 7.831>	et dolet infelix veluti de paelice vera.
<ov. met. 7.832>	Saepe tamen dubitat speratque miserrima falli
<ov. met. 7.833>	indicioque fidem negat et, nisi viderit ipsa,
<ov. met. 7.834>	damnatura sui non est delicta mariti.
<ov. met. 7.835>	Postera depulerant Aurorae lumina noctem:
<ov. met. 7.836>	egredior silvamque peto, victorque per herbas
<ov. met. 7.837>	‘Aura veni’ dixi, ‘nostroque medere labori.’
<ov. met. 7.838>	Et subito gemitus inter mea verba videbar
<ov. met. 7.839>	nescio quos audisse: ‘veni’ tamen ‘optima!’ dicens
<ov. met. 7.840>	fronde levem rursus strepitum faciente caduca
<ov. met. 7.841>	sum ratus esse feram telumque volatile misi.
<ov. met. 7.842>	Procris erat; medioque tenens in pectore vulnus
<ov. met. 7.843>	‘ei mihi’ conclamat. Vox est ubi cognita fidae
<ov. met. 7.844>	coniugis, ad vocem praeceps amensque cucurri.
<ov. met. 7.845>	Semianimem et sparsas foedantem sanguine vestes
<ov. met. 7.846>	et sua (me miserum!) de vulnere dona trahentem
<ov. met. 7.847>	invenio, corpusque meo mihi carius ulnis
<ov. met. 7.848>	mollibus attollo scissaque a pectore veste
<ov. met. 7.849>	vulnera saeva ligo conorque inhibere cruorem,
<ov. met. 7.850>	neu me morte sua sceleratum deserat, oro.
<ov. met. 7.851>	Viribus illa carens et iam moribunda coegit
<ov. met. 7.852>	haec se pauca loqui: ‘Per nostri foedera lecti
<ov. met. 7.853>	perque deos supplex oro superosque meosque,
<ov. met. 7.854>	per siquid merui de te bene perque manentem
<ov. met. 7.855>	nunc quoque, cum pereo, causam mihi mortis, amorem,
<ov. met. 7.856>	ne thalamis Auram patiare innubere nostris.’
<ov. met. 7.857>	Dixit, et errorem tum denique nominis esse
<ov. met. 7.858>	et sensi et docui. Sed quid docuisse iuvabat?
<ov. met. 7.859>	Labitur, et parvae fugiunt cum sanguine vires.
<ov. met. 7.860>	Dumque aliquid spectare potest, me spectat et in me
<ov. met. 7.861>	infelicem animam nostroque exhalat in ore;
<ov. met. 7.862>	sed vultu meliore mori secura videtur.”
<ov. met. 7.863>	Flentibus haec lacrimans heros memorabat: et ecce
<ov. met. 7.864>	Aeacus ingreditur duplici cum prole novoque
<ov. met. 7.865>	milite, quem Cephalus cum fortibus accipit armis.

<ov. met. 8.1>	Iam nitidum retegente diem noctisque fugante
<ov. met. 8.2>	tempora Lucifero cadit eurus, et umida surgunt
<ov. met. 8.3>	nubila: dant placidi cursum redeuntibus austri
<ov. met. 8.4>	Aeacidis Cephaloque, quibus feliciter acti
<ov. met. 8.5>	ante exspectatum portus tenuere petitos.
<ov. met. 8.6>	Interea Minos Lelegeia litora vastat
<ov. met. 8.7>	praetemptatque sui vires Mavortis in urbe
<ov. met. 8.8>	Alcathoi, quam Nisus habet, cui splendidus ostro
<ov. met. 8.9>	inter honoratos medioque in vertice canos
<ov. met. 8.10>	crinis inhaerebat, magni fiducia regni.
<ov. met. 8.11>	Sexta resurgebant orientis cornua lunae,
<ov. met. 8.12>	et pendebat adhuc belli fortuna: diuque
<ov. met. 8.13>	inter utrumque volat dubiis Victoria pennis.
<ov. met. 8.14>	Regia turris erat vocalibus addita muris,
<ov. met. 8.15>	in quibus auratam proles Letoia fertur
<ov. met. 8.16>	deposuisse lyram: saxo sonus eius inhaesit.
<ov. met. 8.17>	Saepe illuc solita est ascendere filia Nisi
<ov. met. 8.18>	et petere exiguo resonantia saxa lapillo,
<ov. met. 8.19>	tum cum pax esset: bello quoque saepe solebat
<ov. met. 8.20>	spectare ex illa rigidi certamina Martis.
<ov. met. 8.21>	Iamque mora belli procerum quoque nomina norat
<ov. met. 8.22>	armaque equosque habitusque Cydonaeasque pharetras.
<ov. met. 8.23>	Noverat ante alios faciem ducis Europaei,
<ov. met. 8.24>	plus etiam, quam nosse sat est. Hac iudice Minos,
<ov. met. 8.25>	seu caput abdiderat cristata casside pennis,
<ov. met. 8.26>	in galea formosus erat; seu sumpserat aere
<ov. met. 8.27>	fulgentem clipeum, clipeum sumpsisse decebat.
<ov. met. 8.28>	Torserat adductis hastilia lenta lacertis:
<ov. met. 8.29>	laudabat virgo iunctam cum viribus artem.
<ov. met. 8.30>	Imposito calamo patulos sinuaverat arcus:
<ov. met. 8.31>	sic Phoebum sumptis iurabat stare sagittis.
<ov. met. 8.32>	Cum vero faciem dempto nudaverat aere
<ov. met. 8.33>	purpureusque albi stratis insignia pictis
<ov. met. 8.34>	terga premebat equi spumantiaque ora regebat,
<ov. met. 8.35>	vix sua, vix sanae virgo Niseia compos
<ov. met. 8.36>	mentis erat. Felix iaculum, quod tangeret ille,
<ov. met. 8.37>	quaeque manu premeret, felicia frena vocabat.
<ov. met. 8.38>	Impetus est illi, liceat modo, ferre per agmen
<ov. met. 8.39>	virgineos hostile gradus, est impetus illi
<ov. met. 8.40>	turribus e summis in Gnosia mittere corpus
<ov. met. 8.41>	castra, vel aeratas hosti recludere portas,
<ov. met. 8.42>	vel siquid Minos aliud velit. Utque sedebat
<ov. met. 8.43>	candida Dictaei spectans tentoria regis,
<ov. met. 8.44>	“laeter,” ait “doleamne geri lacrimabile bellum,
<ov. met. 8.45>	in dubio est. Doleo, quod Minos hostis amanti est:
<ov. met. 8.46>	sed nisi bella forent, numquam mihi cognitus esset.
<ov. met. 8.47>	Me tamen accepta poterat deponere bellum
<ov. met. 8.48>	obside, me comitem, me pacis pignus haberet.
<ov. met. 8.49>	Si quae te peperit, talis, pulcherrime rerum,
<ov. met. 8.50>	qualis es ipsa fuit, merito deus arsit in illa.
<ov. met. 8.51>	O ego ter felix, si pennis lapsa per auras
<ov. met. 8.52>	Gnosiaci possem castris insistere regis
<ov. met. 8.53>	fassaque me flammasque meas, qua dote, rogarem,
<ov. met. 8.54>	vellet emi! tantum patrias ne posceret arces.
<ov. met. 8.55>	Nam pereant potius sperata cubilia, quam sim
<ov. met. 8.56>	proditione potens! — Quamvis saepe utile vinci
<ov. met. 8.57>	victoris placidi fecit clementia multis:
<ov. met. 8.58>	iusta gerit certe pro nato bella perempto
<ov. met. 8.59>	et causaque valet causamque tenentibus armis,
<ov. met. 8.60>	et, puto, vincemur. Quis enim manet exitus urbem,
<ov. met. 8.61>	cum suus haec illi reserabit moenia Mavors
<ov. met. 8.62>	et non noster amor? Melius sine caede moraque
<ov. met. 8.63>	impensaque sui poterit superare cruoris.
<ov. met. 8.64>	Non metuam certe, ne quis tua pectora, Minos,
<ov. met. 8.65>	vulneret imprudens. Quis enim tam durus, ut in te
<ov. met. 8.66>	dirigere inmitem non inscius audeat hastam?
<ov. met. 8.67>	Coepta placent, et stat sententia tradere mecum
<ov. met. 8.68>	dotalem patriam finemque imponere bello.
<ov. met. 8.69>	Verum velle parum est! Aditus custodia servat
<ov. met. 8.70>	claustraque portarum genitor tenet: hunc ego solum
<ov. met. 8.71>	infelix timeo, solus mea vota moratur.
<ov. met. 8.72>	Di facerent, sine patre forem! — Sibi quisque profecto
<ov. met. 8.73>	est deus: ignavis precibus Fortuna repugnat.
<ov. met. 8.74>	Altera iamdudum succensa cupidine tanto
<ov. met. 8.75>	perdere gauderet quodcumque obstaret amori.
<ov. met. 8.76>	Et cur ulla foret me fortior? Ire per ignes
<ov. met. 8.77>	et gladios ausim. Nec in hoc tamen ignibus ullis
<ov. met. 8.78>	aut gladiis opus est: opus est mihi crine paterno.
<ov. met. 8.79>	Illa mihi est auro pretiosior, illa beatam
<ov. met. 8.80>	purpura me votique mei factura potentem.”
<ov. met. 8.81>	Talia dicenti curarum maxima nutrix
<ov. met. 8.82>	nox intervenit, tenebrisque audacia crevit.
<ov. met. 8.83>	Prima quies aderat, qua curis fessa diurnis
<ov. met. 8.84>	pectora somnus habet: thalamos taciturna paternos
<ov. met. 8.85>	intrat et (heu facinus!) fatali nata parentem
<ov. met. 8.86>	crine suum spoliat praedaque potita nefanda
<ov. met. 8.87>	fert secum spolium celeris progressaque porta
<ov. met. 8.88>	per medios hostes (meriti fiducia tanta est)
<ov. met. 8.89>	pervenit ad regem. Quem sic adfata paventem est:
<ov. met. 8.90>	“Suasit amor facinus. Proles ego regia Nisi
<ov. met. 8.91>	Scylla tibi trado patriaeque meosque penates.
<ov. met. 8.92>	Praemia nulla peto nisi te. Cape pignus amoris
<ov. met. 8.93>	purpureum crinem, nec me nunc tradere crinem,
<ov. met. 8.94>	sed patrium tibi crede caput.” Scelerataque dextra
<ov. met. 8.95>	munera porrexit. Minos porrecta refugit
<ov. met. 8.96>	turbatusque novi respondit imagine facti:
<ov. met. 8.97>	“Di te summoveant, o nostri infamia saecli,
<ov. met. 8.98>	orbe suo, tellusque tibi pontusque negetur.
<ov. met. 8.99>	Certe ego non patiar Iovis incunabula, Creten,
<ov. met. 8.100>	qui meus est orbis, tantum contingere monstrum.”
<ov. met. 8.101>	Dixit, et ut leges captis iustissimus auctor
<ov. met. 8.102>	hostibus imposuit, classis retinacula solvi
<ov. met. 8.103>	iussit et aeratas impelli remige puppes.
<ov. met. 8.104>	Scylla freto postquam deductas nare carinas
<ov. met. 8.105>	nec praestare ducem sceleris sibi praemia vidit,
<ov. met. 8.106>	consumptis precibus violentam transit in iram,
<ov. met. 8.107>	intendensque manus, passis furibunda capillis,
<ov. met. 8.108>	“quo fugis” exclamat, “meritorum auctore relicta,
<ov. met. 8.109>	o patriae praelate meae, praelate parenti?
<ov. met. 8.110>	Quo fugis, inmitis? cuius victoria nostrum
<ov. met. 8.111>	et scelus et meritum est. Nec te data munera, nec te
<ov. met. 8.112>	noster amor movit, nec quod spes omnis in unum
<ov. met. 8.113>	te mea congesta est? Nam quo deserta revertar?
<ov. met. 8.114>	In patriam? Superata iacet. Sed finge manere:
<ov. met. 8.115>	proditione mea clausa est mihi. Patris ad ora?
<ov. met. 8.116>	Quem tibi donavi! Cives odere merentem,
<ov. met. 8.117>	finitimi exemplum metuunt: exponimur orbae,
<ov. met. 8.118>	terrarum nobis ut Crete sola pateret.
<ov. met. 8.119>	Hac quoque si prohibes et nos, ingrate, relinquis,
<ov. met. 8.120>	non genetrix Europa tibi ea, sed inhospita Syrtis,
<ov. met. 8.121>	Armeniae tigres austroque agitata Charybdis.
<ov. met. 8.122>	Nec Iove tu natus, nec mater imagine tauri
<ov. met. 8.123>	ducta tua est (generis falsa est ea fabula !): verus
<ov. met. 8.124>	et ferus et captus nullius amore iuvencae,
<ov. met. 8.125>	qui te progenuit, taurus fuit. Exige poenas,
<ov. met. 8.126>	Nise pater! gaudete malis, modo prodita, nostris
<ov. met. 8.127>	moenia! nam fateor, merui et sum digna perire.
<ov. met. 8.128>	Sed tamen ex illis aliquis, quos impia laesi,
<ov. met. 8.129>	me perimat. Cur, qui vicisti crimine nostro,
<ov. met. 8.130>	insequeris crimen? Scelus hoc patriaeque patrique,
<ov. met. 8.131>	officium tibi sit. Te vere coniuge digna est,
<ov. met. 8.132>	quae torvum ligno decepit adultera taurum
<ov. met. 8.133>	discordemque utero fetum tulit. Ecquid ad aures
<ov. met. 8.134>	perveniunt mea dicta tuas? An inania venti
<ov. met. 8.135>	verba ferunt idemque tuas, ingrate, carinas?
<ov. met. 8.136>	Iam iam Pasiphaen non est mirabile taurum
<ov. met. 8.137>	praeposuisse tibi: tu plus feritatis habebas.
<ov. met. 8.138>	Me miseram! properare iubet, divulsaque remis
<ov. met. 8.139>	unda sonat; mecumque simul mea terra recedit.
<ov. met. 8.140>	Nil agis, o frustra meritorum oblite meorum:
<ov. met. 8.141>	insequar invitum, puppimque amplexa recurvam
<ov. met. 8.142>	per freta longa trahar.” Vix dixerat, insilit undis
<ov. met. 8.143>	consequiturque rates, faciente cupidine vires,
<ov. met. 8.144>	Gnosiacaeque haeret comes invidiosa carinae.
<ov. met. 8.145>	Quam pater ut vidit (nam iam pendebat in aura
<ov. met. 8.146>	et modo factus erat fulvis haliaeetus alis),
<ov. met. 8.147>	ibat, ut haerentem rostro laceraret adunco.
<ov. met. 8.148>	Illa metu puppim dimisit, et aura cadentem
<ov. met. 8.149>	sustinuisse levis, ne tangeret aequora, visa est.
<ov. met. 8.150>	Pluma fuit: plumis in avem mutata vocatur
<ov. met. 8.151>	ciris, et a tonso est hoc nomen adepta capillo.
<ov. met. 8.152>	Vota Iovi Minos taurorum corpora centum
<ov. met. 8.153>	solvit, ut egressus ratibus Curetida terram
<ov. met. 8.154>	contigit, spoliis decorata est regia fixis.
<ov. met. 8.155>	Creverat opprobrium generis, foedumque patebat
<ov. met. 8.156>	matris adulterium monstri novitate biformis.
<ov. met. 8.157>	Destinat hunc Minos thalamo removere pudorem
<ov. met. 8.158>	multiplicique domo caecisque includere tectis.
<ov. met. 8.159>	Daedalus ingenio fabrae celeberrimus artis
<ov. met. 8.160>	ponit opus turbatque notas et lumina flexu
<ov. met. 8.161>	ducit in errorem variarum ambage viarum.
<ov. met. 8.162>	Non secus ac liquidis Phrygius Maeandrus in undis
<ov. met. 8.163>	ludit et ambiguo lapsu refluitque fluitque
<ov. met. 8.164>	occurrensque sibi venturas adspicit undas,
<ov. met. 8.165>	et nunc ad fontes, nunc ad mare versus apertum
<ov. met. 8.166>	incertas exercet aquas: ita Daedalus implet
<ov. met. 8.167>	innumeras errore vias. Vixque ipse reverti
<ov. met. 8.168>	ad limen potuit: tanta est fallacia tecti.
<ov. met. 8.169>	Quo postquam geminam tauri iuvenisque figuram
<ov. met. 8.170>	clausit, et Actaeo bis pastum sanguine monstrum
<ov. met. 8.171>	tertia sors annis domuit repetita novenis,
<ov. met. 8.172>	utque ope virginea nullis iterata priorum
<ov. met. 8.173>	ianua difficilis filo est inventa relecto,
<ov. met. 8.174>	protinus Aegides rapta Minoide Diam
<ov. met. 8.175>	vela dedit comitemque suam crudelis in illo
<ov. met. 8.176>	litore destituit. Desertae et multa querenti
<ov. met. 8.177>	amplexus et opem Liber tulit; utque perenni
<ov. met. 8.178>	sidere clara foret, sumptam de fronte coronam
<ov. met. 8.179>	inmisit caelo. Tenues volat illa per auras
<ov. met. 8.180>	dumque volat, gemmae nitidos vertuntur in ignes
<ov. met. 8.181>	consistuntque loco specie remanente coronae,
<ov. met. 8.182>	qui medius Nixique genu est anguemque tenentis.
<ov. met. 8.183>	Daedalus interea Creten longumque perosus
<ov. met. 8.184>	exsilium tactusque loci natalis amore
<ov. met. 8.185>	clausus erat pelago. “Terras licet” inquit “et undas
<ov. met. 8.186>	obstruat: at caelum certe patet; ibimus illac.
<ov. met. 8.187>	Omnia possideat, non possidet aera Minos.”
<ov. met. 8.188>	Dixit et ignotas animum dimittit in artes
<ov. met. 8.189>	naturamque novat. Nam ponit in ordine pennas,
<ov. met. 8.190>	a minima coeptas, longam breviore sequenti,
<ov. met. 8.191>	ut clivo crevisse putes. Sic rustica quondam
<ov. met. 8.192>	fistula disparibus paulatim surgit avenis.
<ov. met. 8.193>	Tum lino medias et ceris adligat imas,
<ov. met. 8.194>	atque ita compositas parvo curvamine flectit,
<ov. met. 8.195>	ut veras imitetur aves. Puer Icarus una
<ov. met. 8.196>	stabat et, ignarus sua se tractare pericla,
<ov. met. 8.197>	ore renidenti modo, quas vaga moverat aura,
<ov. met. 8.198>	captabat plumas, flavam modo pollice ceram
<ov. met. 8.199>	mollibat lusuque suo mirabile patris
<ov. met. 8.200>	impediebat opus. Postquam manus ultima coepto
<ov. met. 8.201>	imposita est, geminas opifex libravit in alas
<ov. met. 8.202>	ipse suum corpus motaque pependit in aura.
<ov. met. 8.203>	Instruit et natum “medio” que “ut limite curras,
<ov. met. 8.204>	Icare,” ait “moneo, ne, si demissior ibis,
<ov. met. 8.205>	unda gravet pennas, si celsior, ignis adurat.
<ov. met. 8.206>	Inter utrumque vola. Nec te spectare Booten
<ov. met. 8.207>	aut Helicen iubeo strictumque Orionis ensem:
<ov. met. 8.208>	me duce carpe viam.” Pariter praecepta volandi
<ov. met. 8.209>	tradit et ignotas umeris accommodat alas.
<ov. met. 8.210>	Inter opus monitusque genae maduere seniles,
<ov. met. 8.211>	et patriae tremuere manus. Dedit oscula nato
<ov. met. 8.212>	non iterum repetenda suo, pennisque levatus
<ov. met. 8.213>	ante volat comitique timet, velut ales, ab alto
<ov. met. 8.214>	quae teneram prolem produxit in aera nido,
<ov. met. 8.215>	hortaturque sequi damnosasque erudit artes
<ov. met. 8.216>	et movet ipse suas et nati respicit alas.
<ov. met. 8.217>	Hos aliquis tremula dum captat harundine pisces,
<ov. met. 8.218>	aut pastor baculo stivave innixus arator
<ov. met. 8.219>	vidit et obstipuit, quique aethera carpere possent
<ov. met. 8.220>	credidit esse deos. Et iam Iunonia laeva
<ov. met. 8.221>	parte Samos (fuerant Delosque Parosque relictae),
<ov. met. 8.222>	dextra Lebinthos erat fecundaque melle Calymne,
<ov. met. 8.223>	cum puer audaci coepit gaudere volatu
<ov. met. 8.224>	deseruitque ducem caelique cupidine tractus
<ov. met. 8.225>	altius egit iter. Rapidi vicinia solis
<ov. met. 8.226>	mollit odoratas, pennarum vincula, ceras.
<ov. met. 8.227>	Tabuerant cerae: nudos quatit ille lacertos,
<ov. met. 8.228>	remigioque carens non ullas percipit auras,
<ov. met. 8.229>	oraque caerulea patrium clamantia nomen
<ov. met. 8.230>	excipiuntur aqua: quae nomen traxit ab illo.
<ov. met. 8.231>	At pater infelix, nec iam pater, “Icare,” dixit,
<ov. met. 8.232>	“Icare,” dixit “ubi es? qua te regione requiram?”
<ov. met. 8.233>	“Icare” dicebat: pennas adspexit in undis
<ov. met. 8.234>	devovitque suas artes corpusque sepulcro
<ov. met. 8.235>	condidit, et tellus a nomine dicta sepulti.
<ov. met. 8.236>	Hunc miseri tumulo ponentem corpora nati
<ov. met. 8.237>	garrula limoso prospexit ab elice perdix
<ov. met. 8.238>	et plausit pennis testataque gaudia cantu est:
<ov. met. 8.239>	unica tunc volucris nec visa prioribus annis,
<ov. met. 8.240>	factaque nuper avis, longum tibi, Daedale, crimen.
<ov. met. 8.241>	Namque huic tradiderat, fatorum ignara, docendam
<ov. met. 8.242>	progeniem germana suam, natalibus actis
<ov. met. 8.243>	bis puerum senis, animi ad praecepta capacis.
<ov. met. 8.244>	Ille etiam medio spinas in pisce notatas
<ov. met. 8.245>	traxit in exemplum ferroque incidit acuto
<ov. met. 8.246>	perpetuos dentes et serrae repperit usum.
<ov. met. 8.247>	Primus et ex uno duo ferrea bracchia nodo
<ov. met. 8.248>	vinxit, ut aequali spatio distantibus illis
<ov. met. 8.249>	altera pars staret, pars altera duceret orbem.
<ov. met. 8.250>	Daedalus invidit sacraque ex arce Minervae
<ov. met. 8.251>	praecipitem misit, lapsum mentitus. At illum
<ov. met. 8.252>	quae favet ingeniis excepit Pallas avemque
<ov. met. 8.253>	reddidit et medio velavit in aere pennis.
<ov. met. 8.254>	Sed vigor ingenii quondam velocis in alas
<ov. met. 8.255>	inque pedes abiit: nomen quod et ante remansit.
<ov. met. 8.256>	Non tamen haec alte volucris sua corpora tollit,
<ov. met. 8.257>	nec facit in ramis altoque cacumine nidos:
<ov. met. 8.258>	propter humum volitat ponitque in saepibus ova
<ov. met. 8.259>	antiquique memor metuit sublimia casus.
<ov. met. 8.260>	Iamque fatigatum tellus Aetnaea tenebat
<ov. met. 8.261>	Daedalon, et sumptis pro supplice Cocalus armis
<ov. met. 8.262>	mitis habebatur, iam lamentabile Athenae
<ov. met. 8.263>	pendere desierant Thesea laude tributum.
<ov. met. 8.264>	Templa coronantur, bellatricemque Minervam
<ov. met. 8.265>	cum Iove disque vocant aliis, quos sanguine voto
<ov. met. 8.266>	muneribusque datis et acerris turis honorant.
<ov. met. 8.267>	Sparserat Argolicas nomen vaga fama per urbes
<ov. met. 8.268>	Theseos, et populi, quos dives Achaia cepit,
<ov. met. 8.269>	huius opem magnis imploravere periclis.
<ov. met. 8.270>	Huius opem Calydon, quamvis Meleagron haberet,
<ov. met. 8.271>	sollicita supplex petiit prece. Causa petendi
<ov. met. 8.272>	sus erat, infestae famulus vindexque Dianae.
<ov. met. 8.273>	Oenea namque ferunt pleni successibus anni
<ov. met. 8.274>	primitias frugum Cereri, sua vina Lyaeo,
<ov. met. 8.275>	Palladios flavae latices libasse Minervae.
<ov. met. 8.276>	Coeptus ab agricolis superos pervenit ad omnes
<ov. met. 8.277>	ambitiosus honor; solas sine ture relictas
<ov. met. 8.278>	praeteritae cessasse ferunt Latoidos aras.
<ov. met. 8.279>	Tangit et ira deos. “At non impune feremus,
<ov. met. 8.280>	quaeque inhonoratae, non et dicemur inultae”
<ov. met. 8.281>	inquit, et Oeneos ultorem spreta per agros
<ov. met. 8.282>	misit aprum, quanto maiores herbida tauros
<ov. met. 8.283>	non habet Epiros, sed habent Sicula arva minores.
<ov. met. 8.284>	Sanguine et igne micant oculi, riget horrida cervix,
<ov. met. 8.285>	[et sactae similes rigidis hastilibus horrent
<ov. met. 8.286>	stantque velut vallum, velut alta hastilia saetae]
<ov. met. 8.287>	fervida cum rauco latos stridore per armos
<ov. met. 8.288>	spuma fluit, dentes aequantur dentibus Indis,
<ov. met. 8.289>	fulmen ab ore venit, frondes adflatibus ardent.
<ov. met. 8.290>	Is modo crescentes segetes proculcat in herba,
<ov. met. 8.291>	nunc matura metit fleturi vota coloni
<ov. met. 8.292>	et Cererem in spicis intercipit. Area frustra
<ov. met. 8.293>	et frustra exspectant promissas horrea messes.
<ov. met. 8.294>	Sternuntur gravidi longo cum palmite fetus
<ov. met. 8.295>	bacaque cum ramis semper frondentis olivae.
<ov. met. 8.296>	Saevit et in pecudes: non has pastorve canisve,
<ov. met. 8.297>	non armenta truces possunt defendere tauri.
<ov. met. 8.298>	Diffugiunt populi nec se nisi moenibus urbis
<ov. met. 8.299>	esse putant tutos, donec Meleagros et una
<ov. met. 8.300>	lecta manus iuvenum coiere cupidine laudis:
<ov. met. 8.301>	Tyndaridae gemini, spectatus caestibus alter,
<ov. met. 8.302>	alter equo, primaeque ratis molitor Iason,
<ov. met. 8.303>	et cum Pirithoo, felix concordia, Theseus;
<ov. met. 8.304>	et duo Thestiadae prolesque Aphareia, Lynceus
<ov. met. 8.305>	et velox Idas, et iam non femina Caeneus
<ov. met. 8.306>	Leucippusque ferox iaculoque insignis Acastus
<ov. met. 8.307>	Hippothousque Dryasque et cretus Amyntore Phoenix,
<ov. met. 8.308>	Actoridaeque pares et missus ab Elide Phyleus.
<ov. met. 8.309>	Nec Telamon aberat magnique creator Achillis
<ov. met. 8.310>	cumque Pheretiade et Hyanteo Iolao
<ov. met. 8.311>	impiger Eurytion, et cursu invictus Echion,
<ov. met. 8.312>	Naryciusque Lelex Panopeusque Hyleusque feroxque
<ov. met. 8.313>	Hippasus et primis etiamnum Nestor in annis,
<ov. met. 8.314>	et quos Hippocoon antiquis misit Amyclis,
<ov. met. 8.315>	Penelopaeque socer cum Parrhasio Ancaeo,
<ov. met. 8.316>	Ampycidesque sagax et adhuc a coniuge tutus
<ov. met. 8.317>	Oeclides, nemorisque decus Tegeaea Lycaei.
<ov. met. 8.318>	Rasilis huic summam mordebat fibula vestem,
<ov. met. 8.319>	crinis erat simplex, nodum conlectus in unum.
<ov. met. 8.320>	Ex umero pendens resonabat eburnea laevo
<ov. met. 8.321>	telorum custos, arcum quoque laeva tenebat.
<ov. met. 8.322>	Talis erat cultu; facies, quam dicere vere
<ov. met. 8.323>	virgineam in puero, puerilem in virgine possis.
<ov. met. 8.324>	Hanc pariter vidit, pariter Calydonius heros
<ov. met. 8.325>	optavit renuente deo flammasque latentes
<ov. met. 8.326>	hausit et “o felix, siquem dignabitur” inquit
<ov. met. 8.327>	“ista virum.” Nec plura sinit tempusque pudorque
<ov. met. 8.328>	dicere: maius opus magni certaminis urget.
<ov. met. 8.329>	Silva frequens trabibus, quam nulla ceciderat aetas,
<ov. met. 8.330>	incipit a plano devexaque prospicit arva.
<ov. met. 8.331>	Quo postquam venere viri, pars retia tendunt,
<ov. met. 8.332>	vincula pars adimunt canibus, pars pressa sequuntur
<ov. met. 8.333>	signa pedum cupiuntque suum reperire periclum.
<ov. met. 8.334>	Concava vallis erat, quo se demittere rivi
<ov. met. 8.335>	adsuerant pluvialis aquae: tenet ima lacunae
<ov. met. 8.336>	lenta salix ulvaeque leves iuncique palustres
<ov. met. 8.337>	viminaque et longa parvae sub harundine cannae.
<ov. met. 8.338>	Hinc aper excitus medios violentus in hostes
<ov. met. 8.339>	fertur, ut excussis elisi nubibus ignes.
<ov. met. 8.340>	Sternitur incursu nemus et propulsa fragorem
<ov. met. 8.341>	silva dat. Exclamant iuvenes praetentaque forti
<ov. met. 8.342>	tela tenent dextra lato vibrantia ferro.
<ov. met. 8.343>	Ille ruit spargitque canes, ut quisque furenti
<ov. met. 8.344>	obstat, et obliquo latrantes dissipat ictu.
<ov. met. 8.345>	Cuspis Echionio primum contorta lacerto
<ov. met. 8.346>	vana fuit truncoque dedit leve vulnus acerno.
<ov. met. 8.347>	Proxima, si nimiis mittentis viribus usa
<ov. met. 8.348>	non foret, in tergo visa est haesura petito:
<ov. met. 8.349>	longius it. Auctor teli Pagasaeus Iason.
<ov. met. 8.350>	“Phoebe,” ait Ampycides “si te coluique coloque,
<ov. met. 8.351>	da mihi quod petitur certo contingere telo!”
<ov. met. 8.352>	Qua potuit, precibus deus adnuit: ictus ab illo est,
<ov. met. 8.353>	sed sine vulnere, aper; ferrum Diana volanti
<ov. met. 8.354>	abstulerat iaculo: lignum sine acumine venit.
<ov. met. 8.355>	Ira feri mota est, nec fulmine lenius arsit:
<ov. met. 8.356>	emicat ex oculis, spirat quoque pectore flamma.
<ov. met. 8.357>	Utque volat moles adducto concita nervo,
<ov. met. 8.358>	cum petit aut muros aut plenas milite turres,
<ov. met. 8.359>	in iuvenes certo sic impete vulnificus sus
<ov. met. 8.360>	fertur et Hippalmon Pelagonaque, dextra tuentes
<ov. met. 8.361>	cornua, prosternit; socii rapuere iacentes.
<ov. met. 8.362>	At non letiferos effugit Enaesimus ictus,
<ov. met. 8.363>	Hippocoonte satus: trepidantem et terga parantem
<ov. met. 8.364>	vertere succiso liquerunt poplite nervi.
<ov. met. 8.365>	Forsitan et Pylius citra Troiana perisset
<ov. met. 8.366>	tempora: sed sumpto posita conamine ab hasta
<ov. met. 8.367>	arboris insiluit, quae stabat proxima, ramis
<ov. met. 8.368>	despexitque, loco tutus, quem fugerat hostem.
<ov. met. 8.369>	Dentibus ille ferox in querno stipite tritis
<ov. met. 8.370>	inminet exitio fidensque recentibus armis
<ov. met. 8.371>	Eurytidae magni rostro femur hausit adunco.
<ov. met. 8.372>	At gemini, nondum caelestia sidera, fratres,
<ov. met. 8.373>	ambo conspicui, nive candidioribus ambo
<ov. met. 8.374>	vectabantur equis, ambo vibrata per auras
<ov. met. 8.375>	hastarum tremulo quatiebant spicula motu.
<ov. met. 8.376>	Vulnera fecissent, nisi saetiger inter opacas
<ov. met. 8.377>	nec iaculis isset nec equo loca pervia silvas.
<ov. met. 8.378>	Persequitur Telamon studioque incautus eundi
<ov. met. 8.379>	pronus ab arborea cecidit radice retentus.
<ov. met. 8.380>	Dum levat hunc Peleus, celerem Tegeaea sagittam
<ov. met. 8.381>	imposuit nervo sinuatoque expulit arcu.
<ov. met. 8.382>	Fixa sub aure feri summum destrinxit harundo
<ov. met. 8.383>	corpus et exiguo rubefecit sanguine saetas.
<ov. met. 8.384>	Nec tamen illa sui successu laetior ictus,
<ov. met. 8.385>	quam Meleagros erat. Primus vidisse putatur
<ov. met. 8.386>	et primus sociis visum ostendisse cruorem
<ov. met. 8.387>	et “meritum” dixisse “feres virtutis honorem.”
<ov. met. 8.388>	Erubuere viri seque exhortantur et addunt
<ov. met. 8.389>	cum clamore animos iaciuntque sine ordine tela:
<ov. met. 8.390>	turba nocet iactis et, quos petit, impedit ictus.
<ov. met. 8.391>	Ecce furens contra sua fata bipennifer Arcas
<ov. met. 8.392>	“discite, femineis quid tela virilia praestent,
<ov. met. 8.393>	o iuvenes, operique meo concedite!” dixit.
<ov. met. 8.394>	“Ipsa suis licet hunc Latonia protegat armis,
<ov. met. 8.395>	invita tamen hunc perimet mea dextra Diana.”
<ov. met. 8.396>	Talia magniloquo tumidus memoraverat ore
<ov. met. 8.397>	ancipitemque manu tollens utraque securim
<ov. met. 8.398>	institerat digitis, primos suspensus in artus.
<ov. met. 8.399>	Occupat audentem, quaque est via proxima leto,
<ov. met. 8.400>	summa ferus geminos direxit ad inguina dentes.
<ov. met. 8.401>	Concidit Ancaeus glomerataque sanguine multo
<ov. met. 8.402>	viscera lapsa fluunt: madefacta est terra cruore.
<ov. met. 8.403>	Ibat in adversum proles Ixionis hostem
<ov. met. 8.404>	Pirithous valida quatiens venabula dextra.
<ov. met. 8.405>	Cui “procul” Aegides “o me mihi carior” inquit
<ov. met. 8.406>	“pars animae consiste meae! licet eminus esse
<ov. met. 8.407>	fortibus: Ancaeo nocuit temeraria virtus.”
<ov. met. 8.408>	Dixit et aerata torsit grave cuspide cornum.
<ov. met. 8.409>	Quo bene librato votique potente futuro,
<ov. met. 8.410>	obstitit abscisa frondosus ab arbore ramus.
<ov. met. 8.411>	Misit et Aesonides iaculum: quod casus ab illo
<ov. met. 8.412>	vertit in inmeriti fatum latrantis et inter
<ov. met. 8.413>	ilia coniectum tellure per ilia fixum est.
<ov. met. 8.414>	At manus Oenidae variat, missisque duabus
<ov. met. 8.415>	hasta prior terra, medio stetit altera tergo.
<ov. met. 8.416>	Nec mora, dum saevit, dum corpora versat in orbem
<ov. met. 8.417>	stridentemque novo spumam cum sanguine fundit,
<ov. met. 8.418>	vulneris auctor adest hostemque inritat ad iram
<ov. met. 8.419>	splendidaque adversos venabula condit in armos.
<ov. met. 8.420>	Gaudia testantur socii clamore secundo
<ov. met. 8.421>	victricemque petunt dextrae coniungere dextram
<ov. met. 8.422>	inmanemque ferum multa tellure iacentem
<ov. met. 8.423>	mirantes spectant, neque adhuc contingere tutum
<ov. met. 8.424>	esse putant; sed tela tamen sua quisque cruentat.
<ov. met. 8.425>	Ipse pede imposito caput exitiabile pressit
<ov. met. 8.426>	atque ita “sume mei spolium, Nonacria, iuris,”
<ov. met. 8.427>	dixit “et in partem veniat mea gloria tecum.”
<ov. met. 8.428>	Protinus exuvias rigidis horrentia saetis
<ov. met. 8.429>	terga dat et magnis insignia dentibus ora.
<ov. met. 8.430>	Illi laetitiae est cum munere muneris auctor:
<ov. met. 8.431>	invidere alii, totoque erat agmine murmur.
<ov. met. 8.432>	E quibus ingenti tendentes bracchia voce
<ov. met. 8.433>	“pone age nec titulos intercipe, femina, nostros,”
<ov. met. 8.434>	Thestiadae clamant “nec te fiducia formae
<ov. met. 8.435>	decipiat, ne sit longe tibi captus amore
<ov. met. 8.436>	auctor” et huic adimunt munus, ius muneris illi.
<ov. met. 8.437>	Non tulit et tumida frendens Mavortius ira
<ov. met. 8.438>	“discite, raptores alieni” dixit “honoris,
<ov. met. 8.439>	facta minis quantum distent,” hausitque nefando
<ov. met. 8.440>	pectora Plexippi nil tale timentia ferro.
<ov. met. 8.441>	Toxea, quid faciat, dubium pariterque volentem
<ov. met. 8.442>	ulcisci fratrem fraternaque fata timentem
<ov. met. 8.443>	haud patitur dubitare diu calidumque priori
<ov. met. 8.444>	caede recalfecit consorti sanguine telum.
<ov. met. 8.445>	Dona deum templis nato victore ferebat,
<ov. met. 8.446>	cum videt exstinctos fratres Althaea referri.
<ov. met. 8.447>	Quae plangore dato maestis clamoribus urbem
<ov. met. 8.448>	implet et auratis mutavit vestibus atras.
<ov. met. 8.449>	At simul est auctor necis editus, excidit omnis
<ov. met. 8.450>	luctus et a lacrimis in poenae versus amorem est.
<ov. met. 8.451>	Stipes erat, quem, cum partus enixa iaceret
<ov. met. 8.452>	Thestias, in flammam triplices posuere sorores;
<ov. met. 8.453>	staminaque impresso fatalia pollice nentes
<ov. met. 8.454>	“tempora” dixerunt “eadem lignoque tibique,
<ov. met. 8.455>	o modo nate, damus.” Quo postquam carmine dicto
<ov. met. 8.456>	excessere deae, flagrantem mater ab igne
<ov. met. 8.457>	eripuit ramum sparsitque liquentibus undis.
<ov. met. 8.458>	Ille diu fuerat penetralibus abditus imis
<ov. met. 8.459>	servatusque tuos, iuvenis, servaverat annos.
<ov. met. 8.460>	Protulit hunc genetrix taedasque et fragmina poni
<ov. met. 8.461>	imperat et positis inimicos admovet ignes.
<ov. met. 8.462>	Tum conata quater flammis imponere ramum,
<ov. met. 8.463>	coepta quater tenuit. Pugnant materque sororque,
<ov. met. 8.464>	et diversa trahunt unum duo nomina pectus.
<ov. met. 8.465>	Saepe metu sceleris pallebant ora futuri,
<ov. met. 8.466>	saepe suum fervens oculis dabat ira ruborem.
<ov. met. 8.467>	Et modo nescio quid similis crudele minanti
<ov. met. 8.468>	vultus erat, modo quem misereri credere posses.
<ov. met. 8.469>	Cumque ferus lacrimas animi siccaverat ardor,
<ov. met. 8.470>	inveniebantur lacrimae tamen. Utque carina,
<ov. met. 8.471>	quam ventus ventoque rapit contrarius aestus,
<ov. met. 8.472>	vim geminam sentit paretque incerta duobus:
<ov. met. 8.473>	Thestias haud aliter dubiis adfectibus errat
<ov. met. 8.474>	inque vices ponit positamque resuscitat iram.
<ov. met. 8.475>	Incipit esse tamen melior germana parente,
<ov. met. 8.476>	et consanguineas ut sanguine leniat umbras,
<ov. met. 8.477>	impietate pia est. Nam postquam pestifer ignis
<ov. met. 8.478>	convaluit, “rogus iste cremet mea viscera” dixit.
<ov. met. 8.479>	Utque manu dira lignum fatale tenebat,
<ov. met. 8.480>	ante sepulcrales infelix adstitit aras
<ov. met. 8.481>	“poenarum” que “deae triplices, furialibus,” inquit,
<ov. met. 8.482>	“Eumenides, sacris vultus advertite vestros.
<ov. met. 8.483>	Ulciscor facioque nefas: mors morte pianda est,
<ov. met. 8.484>	in scelus addendum scelus est, in funera funus.
<ov. met. 8.485>	Per coacervatos pereat domus impia luctus.
<ov. met. 8.486>	An felix Oeneus nato victore fruetur,
<ov. met. 8.487>	Thestius orbus erit? Melius lugebitis ambo.
<ov. met. 8.488>	Vos modo, fraterni manes animaeque recentes,
<ov. met. 8.489>	officium sentite meum magnoque paratas
<ov. met. 8.490>	accipite inferias, uteri mala pignera nostri! —
<ov. met. 8.491>	Ei mihi! quo rapior? Fratres, ignoscite matri.
<ov. met. 8.492>	Deficiunt ad coepta manus. Meruisse fatemur
<ov. met. 8.493>	illum, cur pereat: mortis mihi displicet auctor. —
<ov. met. 8.494>	Ergo impune feret, vivusque et victor et ipso
<ov. met. 8.495>	successu tumidus regnum Calydonis habebit:
<ov. met. 8.496>	vos cinis exiguus gelidaeque iacebitis umbrae?
<ov. met. 8.497>	Haud equidem patiar. Pereat sceleratus et ille
<ov. met. 8.498>	spemque patris regnumque trahat patriaeque ruinam.
<ov. met. 8.499>	Mens ubi materna est? Ubi sunt pia iura parentum
<ov. met. 8.500>	et quos sustinui bis mensum quinque labores?
<ov. met. 8.501>	O utinam primis arsisses ignibus infans,
<ov. met. 8.502>	idque ego passa forem! Vixisti munere nostro:
<ov. met. 8.503>	nunc merito moriere tuo. Cape praemia facti
<ov. met. 8.504>	bisque datam, primum partu, mox stipite rapto,
<ov. met. 8.505>	redde animam — vel me fraternis adde sepulcris!
<ov. met. 8.506>	Et cupio et nequeo. Quid agam? modo vulnera fratrum
<ov. met. 8.507>	ante oculos mihi sunt et tantae caedis imago,
<ov. met. 8.508>	nunc animum pietas maternaque nomina frangunt. —
<ov. met. 8.509>	Me miseram! male vincetis, sed vincite, fratres:
<ov. met. 8.510>	dummodo quae dedero vobis solacia vosque
<ov. met. 8.511>	ipsa sequar.” Dixit, dextraque aversa trementi
<ov. met. 8.512>	funereum torrem medios coniecit in ignes.
<ov. met. 8.513>	Aut dedit aut visus gemitus est ipse dedisse
<ov. met. 8.514>	stipes, ut invitis correptus ab ignibus arsit.
<ov. met. 8.515>	Inscius atque absens flamma Meleagros ab illa
<ov. met. 8.516>	uritur et caecis torreri viscera sentit
<ov. met. 8.517>	ignibus ac magnos superat virtute dolores.
<ov. met. 8.518>	Quod tamen ignavo cadat et sine sanguine leto,
<ov. met. 8.519>	maeret et Ancaei felicia vulnera dicit
<ov. met. 8.520>	grandaevumque patrem fratresque piasque sorores
<ov. met. 8.521>	cum gemitu sociamque tori vocat ore supremo,
<ov. met. 8.522>	forsitan et matrem. Crescunt ignisque dolorque
<ov. met. 8.523>	languescuntque iterum: simul est exstinctus uterque,
<ov. met. 8.524>	inque leves abiit paulatim spiritus auras
<ov. met. 8.525>	paulatim cana prunam velante favilla.
<ov. met. 8.526>	Alta iacet Calydon: lugent iuvenesque senesque,
<ov. met. 8.527>	vulgusque proceresque gemunt, scissaeque capillos
<ov. met. 8.528>	planguntur matres Calydonides Eueninae.
<ov. met. 8.529>	Pulvere canitiem genitor vultusque seniles
<ov. met. 8.530>	foedat humi fusus spatiosumque increpat aevum.
<ov. met. 8.531>	Nam de matre manus diri sibi conscia facti
<ov. met. 8.532>	exegit poenas acto per viscera ferro.
<ov. met. 8.533>	Non mihi si centum deus ora sonantia linguis
<ov. met. 8.534>	ingeniumque capax totumque Helicona dedisset,
<ov. met. 8.535>	tristia persequerer miserarum dicta sororum.
<ov. met. 8.536>	Inmemores decoris liventia pectora tundunt,
<ov. met. 8.537>	dumque manet corpus, corpus refoventque foventque,
<ov. met. 8.538>	oscula dant ipsi, posito dant oscula lecto.
<ov. met. 8.539>	Post cinerem cineres haustos ad pectora pressant,
<ov. met. 8.540>	adfusaeque iacent tumulo signataque saxo
<ov. met. 8.541>	nomina complexae lacrimas in nomina fundunt.
<ov. met. 8.542>	Quas Parthaoniae tandem Latonia clade
<ov. met. 8.543>	exsatiata domus praeter Gorgenque nurumque
<ov. met. 8.544>	nobilis Alcmenae natis in corpore pennis
<ov. met. 8.545>	adlevat et longas per bracchia porrigit alas
<ov. met. 8.546>	corneaque ora facit versasque per aera mittit.
<ov. met. 8.547>	Interea Theseus sociati parte laboris
<ov. met. 8.548>	functus Erechtheas Tritonidos ibat ad arces.
<ov. met. 8.549>	Clausit iter fecitque moras Achelous eunti
<ov. met. 8.550>	imbre tumens. “Succede meis,” ait “inclite, tectis,
<ov. met. 8.551>	Cecropida, nec te committe rapacibus undis:
<ov. met. 8.552>	ferre trabes solidas obliquaque volvere magno
<ov. met. 8.553>	murmure saxa solent. Vidi contermina ripae
<ov. met. 8.554>	cum gregibus stabula alta trahi: nec fortibus illic
<ov. met. 8.555>	profuit armentis, nec equis velocibus esse.
<ov. met. 8.556>	Multa quoque hic torrens nivibus de monte solutis
<ov. met. 8.557>	corpora turbineo iuvenalia flumine mersit.
<ov. met. 8.558>	Tutior est requies, solito dum flumina currant
<ov. met. 8.559>	limite, dum tenues capiat suus alveus undas.”
<ov. met. 8.560>	Adnuit Aegides, “utar” que “Acheloe, domoque
<ov. met. 8.561>	consilioque tuo” respondit; et usus utroque est.
<ov. met. 8.562>	Pumice multicavo nec levibus atria tophis
<ov. met. 8.563>	structa subit: molli tellus erat umida musco,
<ov. met. 8.564>	summa lacunabant alterno murice conchae.
<ov. met. 8.565>	Iamque duas lucis partes Hyperione menso
<ov. met. 8.566>	discubuere toris Theseus comitesque laborum:
<ov. met. 8.567>	hac Ixionides, illa Troezenius heros
<ov. met. 8.568>	parte Lelex, raris iam sparsus tempora canis,
<ov. met. 8.569>	quosque alios parili fuerat dignatus honore
<ov. met. 8.570>	amnis Acarnanum, laetissimus hospite tanto.
<ov. met. 8.571>	Protinus adpositas nudae vestigia nymphae
<ov. met. 8.572>	instruxere epulis mensas dapibusque remotis
<ov. met. 8.573>	in gemma posuere merum. Tum maximus heros,
<ov. met. 8.574>	aequora prospiciens oculis subiecta, “quis” inquit
<ov. met. 8.575>	“ille locus?” digitoque ostendit, “et insula nomen
<ov. met. 8.576>	quod gerit illa, doce: quamquam non una videtur.”
<ov. met. 8.577>	Amnis ad haec “non est” inquit “quod cernitis, unum:
<ov. met. 8.578>	quinque iacent terrae: spatium discrimina fallit.
<ov. met. 8.579>	Quoque minus spretae factum mirere Dianae,
<ov. met. 8.580>	naides hae fuerant. Quae cum bis quinque iuvencos
<ov. met. 8.581>	mactassent rurisque deos ad sacra vocassent,
<ov. met. 8.582>	inmemores nostri festas duxere choreas.
<ov. met. 8.583>	Intumui, quantusque feror, cum plurimus umquam,
<ov. met. 8.584>	tantus eram, pariterque animis inmanis et undis
<ov. met. 8.585>	a silvis silvas et ab arvis arva revelli
<ov. met. 8.586>	cumque loco nymphas, memores tum denique nostri,
<ov. met. 8.587>	in freta provolvi. Fluctus nosterque marisque
<ov. met. 8.588>	continuam diduxit humum partesque resolvit
<ov. met. 8.589>	in totidem, mediis quot cernis Echinadas undis.
<ov. met. 8.590>	Ut tamen ipse vides, procul en procul una recessit
<ov. met. 8.591>	insula, grata mihi; Perimelen navita dicit.
<ov. met. 8.592>	Huic ego virgineum dilectae nomen ademi.
<ov. met. 8.593>	Quod pater Hippodamas aegre tulit inque profundum
<ov. met. 8.594>	propulit e scopulo periturae corpora natae.
<ov. met. 8.595>	Excepi nantemque ferens ‘o proxima mundi
<ov. met. 8.596>	regna vagae’ dixi ‘sortite, tridentifer, undae,
<ov. met. 8.597>	[In quo desinimus, quo sacri currimus amnes
<ov. met. 8.598>	huc ades atque audi placidus, Neptune, precantem.
<ov. met. 8.599>	Huic ego, quam porto, nocui. Si mitis et aequus,
<ov. met. 8.600>	si pater Hippodamas, aut si minus impius esset,
<ov. met. 8.601>	debuit illius misereri, ignoscere nobis.]
<ov. met. 8.602>	adfer opem mersaeque precor, feritate paterna
<ov. met. 8.603>	da, Neptune, locum; vel sit locus ipsa licebit.’
<ov. met. 8.604>	[hunc quoque complectar.” Movit caput aequoreus rex]
<ov. met. 8.605>	concussitque suis omnes adsensibus undas.
<ov. met. 8.606>	Extimuit nymphe, nabat tamen. Ipse natantis
<ov. met. 8.607>	pectora tangebam trepido salientia motu.
<ov. met. 8.608>	Dumque ea contrecto, totum durescere sensi
<ov. met. 8.609>	corpus et inducta condi praecordia terra.]
<ov. met. 8.610>	Dum loquor, amplexa est artus nova terra natantes,
<ov. met. 8.611>	et gravis increvit mutatis insula membris.
<ov. met. 8.612>	Amnis ab his tacuit. Factum mirabile cunctos
<ov. met. 8.613>	moverat: inridet credentes, utque deorum
<ov. met. 8.614>	spretor erat mentisque ferox, Ixione natus
<ov. met. 8.615>	“ficta refers nimiumque putas Acheloe potentes
<ov. met. 8.616>	esse deos” dixit, “si dant adimuntque figuras.”
<ov. met. 8.617>	Obstipuere omnes nec talia dicta probarunt,
<ov. met. 8.618>	ante omnesque Lelex, animo maturus et aevo,
<ov. met. 8.619>	sic ait: “Inmensa est finemque potentia caeli
<ov. met. 8.620>	non habet, et quidquid superi voluere, peractum est.
<ov. met. 8.621>	Quoque minus dubites, tiliae contermina quercus
<ov. met. 8.622>	collibus est Phrygiis modico circumdata muro.
<ov. met. 8.623>	Ipse locum vidi; nam me Pelopeia Pittheus
<ov. met. 8.624>	misit in arva, suo quondam regnata parenti.
<ov. met. 8.625>	Haud procul hinc stagnum est, tellus habitabilis olim,
<ov. met. 8.626>	nunc celebres mergis fulicisque palustribus undae.
<ov. met. 8.627>	Iuppiter huc specie mortali cumque parente
<ov. met. 8.628>	venit Atlantiades positis caducifer alis.
<ov. met. 8.629>	Mille domos adiere locum requiemque petentes,
<ov. met. 8.630>	mille domos clausere serae. Tamen una recepit,
<ov. met. 8.631>	parva quidem, stipulis et canna tecta palustri;
<ov. met. 8.632>	sed pia Baucis anus parilique aetate Philemon
<ov. met. 8.633>	illa sunt annis iuncti iuvenalibus, illa
<ov. met. 8.634>	consenuere casa paupertatemque fatendo
<ov. met. 8.635>	effecere levem nec iniqua mente ferendo.
<ov. met. 8.636>	Nec refert, dominos illic famulosne requiras:
<ov. met. 8.637>	tota domus duo sunt, idem parentque iubentque.
<ov. met. 8.638>	Ergo ubi caelicolae parvos tetigere penates
<ov. met. 8.639>	submissoque humiles intrarunt vertice postes,
<ov. met. 8.640>	membra senex posito iussit relevare sedili,
<ov. met. 8.641>	quo superiniecit textum rude sedula Baucis.
<ov. met. 8.642>	Inque foco tepidum cinerem dimovit et ignes
<ov. met. 8.643>	suscitat hesternos foliisque et cortice sicco
<ov. met. 8.644>	nutrit et ad flammas anima producit anili.
<ov. met. 8.645>	Multifidasque faces ramaliaque arida tecto
<ov. met. 8.646>	detulit et minuit parvoque admovit aeno.
<ov. met. 8.647>	Quodque suus coniunx riguo conlegerat horto,
<ov. met. 8.648>	truncat holus foliis; furca levat illa bicorni
<ov. met. 8.649>	sordida terga suis nigro pendentia tigno
<ov. met. 8.650>	servatoque diu resecat de tergore partem
<ov. met. 8.651>	exiguam sectamque domat ferventibus undis.
<ov. met. 8.652>	Interea medias fallunt sermonibus horas
<ov. met. 8.653>	[sentirique moram prohibent. Erat alveus illic
<ov. met. 8.654>	fagineus, dura clavo suspensus ab ansa.
<ov. met. 8.655>	Is tepidis inpletur aquis artusque fovendos
<ov. met. 8.656>	accipit. In medio torus est de mollibus ulvis,
<ov. met. 8.657>	inpositus lecto sponda pedibusque salignis.]
<ov. met. 8.658>	concutiuntque torum de molli fluminis ulva
<ov. met. 8.659>	impositum lecto sponda pedibusque salignis.
<ov. met. 8.660>	Vestibus hunc velant, quas non nisi tempore festo
<ov. met. 8.661>	sternere consuerant: sed et haec vilisque vetusque
<ov. met. 8.662>	vestis erat, lecto non indignanda saligno.
<ov. met. 8.663>	Accubuere dei. Mensam succincta tremensque
<ov. met. 8.664>	ponit anus, mensae sed erat pes tertius impar.
<ov. met. 8.665>	Testa parem fecit. Quae postquam subdita clivum
<ov. met. 8.666>	sustulit, aequatam mentae tersere virentes.
<ov. met. 8.667>	Ponitur hic bicolor sincerae baca Minervae
<ov. met. 8.668>	conditaque in liquida corna autumnalia faece
<ov. met. 8.669>	intibaque et radix et lactis massa coacti
<ov. met. 8.670>	ovaque non acri leviter versata favilla,
<ov. met. 8.671>	omnia fictilibus. Post haec caelatus eodem
<ov. met. 8.672>	sistitur argento crater fabricataque fago
<ov. met. 8.673>	pocula, qua cava sunt, flaventibus inlita ceris.
<ov. met. 8.674>	Parva mora est, epulasque foci misere calentes,
<ov. met. 8.675>	nec longae rursus referuntur vina senectae
<ov. met. 8.676>	dantque locum mensis paulum seducta secundis.
<ov. met. 8.677>	Hic nux, hic mixta est rugosis carica palmis
<ov. met. 8.678>	prunaque et in patulis redolentia mala canistris
<ov. met. 8.679>	et de purpureis conlectae vitibus uvae.
<ov. met. 8.680>	Candidus in medio favus est. Super omnia vultus
<ov. met. 8.681>	accessere boni nec iners pauperque voluntas.
<ov. met. 8.682>	Interea totiens haustum cratera repleri
<ov. met. 8.683>	sponte sua per seque vident succrescere vina:
<ov. met. 8.684>	attoniti novitate pavent manibusque supinis
<ov. met. 8.685>	concipiunt Baucisque preces timidusque Philemon
<ov. met. 8.686>	et veniam dapibus nullisque paratibus orant.
<ov. met. 8.687>	Unicus anser erat, minimae custodia villae:
<ov. met. 8.688>	quem dis hospitibus domini mactare parabant.
<ov. met. 8.689>	Ille celer penna tardos aetate fatigat
<ov. met. 8.690>	eluditque diu tandemque est visus ad ipsos
<ov. met. 8.691>	confugisse deos. Superi vetuere necari
<ov. met. 8.692>	‘di’ que ‘sumus, meritasque luet vicinia poenas
<ov. met. 8.693>	impia’ dixerunt; ‘vobis inmunibus huius
<ov. met. 8.694>	esse mali dabitur. Modo vestra relinquite tecta
<ov. met. 8.695>	ac nostros comitate gradus et in ardua montis
<ov. met. 8.696>	ite simul.’ Parent ambo baculisque levati
<ov. met. 8.697>	nituntur longo vestigia ponere clivo.
<ov. met. 8.698>	Tantum aberant summo, quantum semel ire sagitta
<ov. met. 8.699>	missa potest: flexere oculos et mersa palude
<ov. met. 8.700>	cetera prospiciunt, tantum sua tecta manere.
<ov. met. 8.701>	Dumque ea mirantur, dum deflent fata suorum,
<ov. met. 8.702>	illa vetus, dominis etiam casa parva duobus
<ov. met. 8.703>	vertitur in templum: furcas subiere columnae,
<ov. met. 8.704>	stramina flavescunt, aurataque tecta videntur
<ov. met. 8.705>	caelataeque fores adopertaque marmore tellus.
<ov. met. 8.706>	Talia tum placido Saturnius edidit ore:
<ov. met. 8.707>	‘Dicite, iuste senex et femina coniuge iusto
<ov. met. 8.708>	digna, quid optetis.’ Cum Baucide pauca locutus
<ov. met. 8.709>	iudicium superis aperit commune Philemon:
<ov. met. 8.710>	‘Esse sacerdotes delubraque vestra tueri
<ov. met. 8.711>	poscimus; et quoniam concordes egimus annos,
<ov. met. 8.712>	auferat hora duos eadem, ne coniugis umquam
<ov. met. 8.713>	busta meae videam neu sim tumulandus ab illa.’
<ov. met. 8.714>	Vota fides sequitur. Templi tutela fuere,
<ov. met. 8.715>	donec vita data est. Annis aevoque soluti
<ov. met. 8.716>	ante gradus sacros cum starent forte locique
<ov. met. 8.717>	narrarent casus, frondere Philemona Baucis,
<ov. met. 8.718>	Baucida conspexit senior frondere Philemon
<ov. met. 8.719>	Iamque super geminos crescente cacumine vultus
<ov. met. 8.720>	mutua, dum licuit reddebant dicta ‘vale’ que
<ov. met. 8.721>	‘o coniunx’ dixere simul, simul abdita texit
<ov. met. 8.722>	ora frutex. Ostendit adhuc Thyneius illic
<ov. met. 8.723>	incola de gemino vicinos corpore truncos.
<ov. met. 8.724>	Haec mihi non vani (neque erat cur fallere vellent)
<ov. met. 8.725>	narravere senes: equidem pendentia vidi
<ov. met. 8.726>	serta super ramos, ponensque recentia dixi
<ov. met. 8.727>	‘cura deum di sint, et qui coluere colantur.’”
<ov. met. 8.728>	Desierat cunctosque et res et moverat auctor,
<ov. met. 8.729>	Thesea praecipue. Quem facta audire volentem
<ov. met. 8.730>	mira deum, innixus cubito Calydonius amnis
<ov. met. 8.731>	talibus adloquitur: ‘Sunt, o fortissime, quorum
<ov. met. 8.732>	forma semel mota est et in hoc renovamine mansit,
<ov. met. 8.733>	sunt, quibus in plures ius est transire figuras,
<ov. met. 8.734>	ut tibi, complexi terram maris incola, Proteu.
<ov. met. 8.735>	Nam modo te iuvenem, modo te videre leonem;
<ov. met. 8.736>	nunc violentus aper, nunc, quem tetigisse timerent,
<ov. met. 8.737>	anguis eras, modo te faciebant cornua taurum.
<ov. met. 8.738>	Saepe lapis poteras, arbor quoque saepe videri;
<ov. met. 8.739>	interdum, faciem liquidarum imitatus aquarum,
<ov. met. 8.740>	flumen eras, interdum undis contrarius ignis.
<ov. met. 8.741>	Nec minus Autolyci coniunx, Erysichthone nata,
<ov. met. 8.742>	iuris habet. Pater huius erat, qui numina divum
<ov. met. 8.743>	sperneret et nullos aris adoleret odores.
<ov. met. 8.744>	Ille etiam Cereale nemus violasse securi
<ov. met. 8.745>	dicitur et lucos ferro temerasse vetustos.
<ov. met. 8.746>	Stabat in his ingens annoso robore quercus,
<ov. met. 8.747>	una nemus; vittae mediam memoresque tabellae
<ov. met. 8.748>	sertaque cingebant, voti argumenta potentis.
<ov. met. 8.749>	Saepe sub hac dryades festas duxere choreas,
<ov. met. 8.750>	saepe etiam manibus nexis ex ordine trunci
<ov. met. 8.751>	circuiere modum, mensuraque roboris ulnas
<ov. met. 8.752>	quinque ter implebat. Nec non et cetera tantum
<ov. met. 8.753>	silva sub hac, silva quantum fuit herba sub omni.
<ov. met. 8.754>	Non tamen idcirco ferrum Triopeius illa
<ov. met. 8.755>	abstinuit famulosque iubet succidere sacrum
<ov. met. 8.756>	robur; et ut iussos cunctari vidit, ab uno
<ov. met. 8.757>	edidit haec rapta sceleratus verba securi:
<ov. met. 8.758>	‘Non dilecta deae solum, sed et ipsa licebit
<ov. met. 8.759>	sit dea, iam tanget frondente cacumine terram.’
<ov. met. 8.760>	Dixit, et obliquos dum telum librat in ictus,
<ov. met. 8.761>	contremuit gemitumque dedit Deoia quercus:
<ov. met. 8.762>	et pariter frondes, pariter pallescere glandes
<ov. met. 8.763>	coepere ac longi pallorem ducere rami.
<ov. met. 8.764>	Cuius ut in trunco fecit manus impia vulnus,
<ov. met. 8.765>	haud aliter fluxit discusso cortice sanguis,
<ov. met. 8.766>	quam solet, ante aras ingens ubi victima taurus
<ov. met. 8.767>	concidit, abrupta cruor e cervice profundi.
<ov. met. 8.768>	Obstipuere omnes, aliquisque ex omnibus audet
<ov. met. 8.769>	deterrere nefas saevamque inhibere bipennem.
<ov. met. 8.770>	Adspicit hunc ‘mentis’ que ‘piae cape praemia!’ dixit
<ov. met. 8.771>	Thessalus, inque virum convertit ab arbore ferrum
<ov. met. 8.772>	detruncatque caput repetitaque robora caedit,
<ov. met. 8.773>	redditus et medio sonus est de robore talis:
<ov. met. 8.774>	‘Nympha sub hoc ego sum Cereri gratissima ligno,
<ov. met. 8.775>	quae tibi factorum poenas instare tuorum
<ov. met. 8.776>	vaticinor moriens, nostri solacia leti.’
<ov. met. 8.777>	Persequitur scelus ille suum, labefactaque tandem
<ov. met. 8.778>	ictibus innumeris adductaque funibus arbor
<ov. met. 8.779>	corruit et multam prostravit pondere silvam.
<ov. met. 8.780>	Attonitae dryades damno nemorumque suoque,
<ov. met. 8.781>	omnes germanae, Cererem cum vestibus atris
<ov. met. 8.782>	maerentes adeunt poenamque Erysichthonis orant.
<ov. met. 8.783>	Adnuit his capitisque sui pulcherrima motu
<ov. met. 8.784>	concussit gravidis oneratos messibus agros.
<ov. met. 8.785>	Moliturque genus poenae miserabile, si non
<ov. met. 8.786>	ille suis esset nulli miserabilis actis,
<ov. met. 8.787>	pestifera lacerare Fame. Quae quatenus ipsi
<ov. met. 8.788>	non adeunda deae est (neque enim Cereremque Famemque
<ov. met. 8.789>	fata coire sinunt), montani numinis unam
<ov. met. 8.790>	talibus agrestem compellat oreada dictis:
<ov. met. 8.791>	‘Est locus extremis Scythiae glacialis in oris,
<ov. met. 8.792>	triste solum, sterilis, sine fruge, sine arbore tellus;
<ov. met. 8.793>	Frigus iners illic habitant Pallorque Tremorque
<ov. met. 8.794>	et ieiuna Fames. Ea se in praecordia condat
<ov. met. 8.795>	sacrilegi scelerata iube; nec copia rerum
<ov. met. 8.796>	vincat eam, superetque meas certamine vires.
<ov. met. 8.797>	Neve viae spatium te terreat, accipe currus,
<ov. met. 8.798>	accipe quos frenis alte moderere dracones.’
<ov. met. 8.799>	Et dedit. Illa dato subvecta per aera curru
<ov. met. 8.800>	devenit in Scythiam rigidique cacumine montis
<ov. met. 8.801>	(Caucason appellant) serpentum colla levavit
<ov. met. 8.802>	quaesitamque Famem lapidoso vidit in agro
<ov. met. 8.803>	unguibus et raras vellentem dentibus herbas.
<ov. met. 8.804>	Hirtus erat crinis, cava lumina, pallor in ore,
<ov. met. 8.805>	labra incana situ, scabrae rubigine fauces,
<ov. met. 8.806>	dura cutis, per quam spectari viscera possent;
<ov. met. 8.807>	ossa sub incurvis exstabant arida lumbis,
<ov. met. 8.808>	ventris erat pro ventre locus, pendere putares
<ov. met. 8.809>	pectus et a spinae tantummodo crate teneri.
<ov. met. 8.810>	Auxerat articulos macies, genuumque tumebat
<ov. met. 8.811>	orbis, et inmodico prodibant tubere tali.
<ov. met. 8.812>	Hanc procul ut vidit (neque enim est accedere iuxta
<ov. met. 8.813>	ausa), refert mandata deae: paulumque morata,
<ov. met. 8.814>	quamquam aberat longe, quamquam modo venerat illuc,
<ov. met. 8.815>	visa tamen sensisse famem retroque dracones
<ov. met. 8.816>	egit in Haemoniam, versis sublimis habenis.
<ov. met. 8.817>	Dicta Fames Cereris, quamvis contraria semper
<ov. met. 8.818>	illius est operi, peragit. Perque aera vento
<ov. met. 8.819>	ad iussam delata domum est et protinus intrat
<ov. met. 8.820>	sacrilegi thalamos altoque sopore solutum
<ov. met. 8.821>	(noctis enim tempus) geminis amplectitur ulnis:
<ov. met. 8.822>	seque viro inspirat faucesque et pectus et ora
<ov. met. 8.823>	adflat et in vacuis spargit ieiunia venis.
<ov. met. 8.824>	Functaque mandato fecundum deserit orbem
<ov. met. 8.825>	inque domos inopes adsueta revertitur antra.
<ov. met. 8.826>	Lenis adhuc somnus placidis Erysichthona pennis
<ov. met. 8.827>	mulcebat: petit ille dapes sub imagine somni
<ov. met. 8.828>	oraque vana movet dentemque in dente fatigat
<ov. met. 8.829>	exercetque cibo delusum guttur inani
<ov. met. 8.830>	proque epulis tenues nequiquam devorat auras.
<ov. met. 8.831>	Ut vero est expulsa quies, furit ardor edendi
<ov. met. 8.832>	perque avidas fauces incensaque viscera regnat.
<ov. met. 8.833>	Nec mora, quod pontus, quod terra, quod educat aer,
<ov. met. 8.834>	poscit et adpositis queritur ieiunia mensis
<ov. met. 8.835>	inque epulis epulas quaerit; quodque urbibus esse
<ov. met. 8.836>	quodque satis poterat populo, non sufficit uni,
<ov. met. 8.837>	plusque cupit, quo plura suam demittit in alvum.
<ov. met. 8.838>	Utque fretum recipit de tota flumina terra
<ov. met. 8.839>	nec satiatur aquis peregrinosque ebibit amnes,
<ov. met. 8.840>	utque rapax ignis non umquam alimenta recusat
<ov. met. 8.841>	innumerasque faces cremat et, quo copia maior
<ov. met. 8.842>	est data, plura petit turbaque voracior ipsa est:
<ov. met. 8.843>	sic epulas omnes Erysichthonis ora profani
<ov. met. 8.844>	accipiunt poscuntque simul. Cibus omnis in illo
<ov. met. 8.845>	causa cibi est, semperque locus fit inanis edendo.
<ov. met. 8.846>	Iamque fame patrias altaque voragine ventris
<ov. met. 8.847>	attenuarat opes, sed inattenuata manebat
<ov. met. 8.848>	tum quoque dira fames, implacataeque vigebat
<ov. met. 8.849>	flamma gulae. Tandem, demisso in viscera censu,
<ov. met. 8.850>	filia restabat, non illo digna parente.
<ov. met. 8.851>	Hanc quoque vendit inops. Dominum generosa recusat
<ov. met. 8.852>	et vicina suas tendens super aequora palmas
<ov. met. 8.853>	‘eripe me domino; qui raptae praemia nobis
<ov. met. 8.854>	virginitatis habes’ ait. Haec Neptunus habebat.
<ov. met. 8.855>	Qui prece non spreta, quamvis modo visa sequenti
<ov. met. 8.856>	esset ero, formamque novat vultumque virilem
<ov. met. 8.857>	induit et cultus piscem capientibus aptos.
<ov. met. 8.858>	Hanc dominus spectans ‘o qui pendentia parvo
<ov. met. 8.859>	aera cibo celas, moderator harundinis,’ inquit
<ov. met. 8.860>	‘sic mare compositum, sic sit tibi piscis in unda
<ov. met. 8.861>	credulus et nullos, nisi fixus, sentiat hamos:
<ov. met. 8.862>	quae modo cum vili turbatis veste capillis
<ov. met. 8.863>	litore in hoc steterat (nam stantem in litore vidi),
<ov. met. 8.864>	dic ubi sit: neque enim vestigia longius exstant.’
<ov. met. 8.865>	Illa dei munus bene cedere sensit et a se
<ov. met. 8.866>	se quaeri gaudens, his est resecuta rogantem:
<ov. met. 8.867>	‘Quisquis es, ignoscas; in nullam lumina partem
<ov. met. 8.868>	gurgite ab hoc flexi studioque operatus inhaesi.
<ov. met. 8.869>	Quoque minus dubites, sic has deus aequoris artes
<ov. met. 8.870>	adiuvet, ut nemo iamdudum litore in isto,
<ov. met. 8.871>	me tamen excepto, nec femina constitit ulla.’
<ov. met. 8.872>	Credidit et verso dominus pede pressit harenam
<ov. met. 8.873>	elususque abiit: illi sua reddita forma est.
<ov. met. 8.874>	Ast ubi habere suam transformia corpora sensit, 
<ov. met. 8.875>	saepe pater dominis Triopeida tradit. At illa
<ov. met. 8.876>	nunc equa, nunc ales, modo bos, modo cervus abibat
<ov. met. 8.877>	praebebatque avido non iusta alimenta parenti.
<ov. met. 8.878>	Vis tamen illa mali postquam consumpserat omnem
<ov. met. 8.879>	materiam dederatque gravi nova pabula morbo,
<ov. met. 8.880>	ipse suos artus lacero divellere morsu
<ov. met. 8.881>	coepit et infelix minuendo corpus alebat.
<ov. met. 8.882>	Quid moror externis? Etiam mihi nempe novandi est
<ov. met. 8.883>	corporis, o iuvenis, numero finita potestas.
<ov. met. 8.884>	Nam modo qui nunc sum videor, modo flector in anguem,
<ov. met. 8.885>	armenti modo dux vires in cornua sumo, —
<ov. met. 8.886>	cornua, dum potui! nunc pars caret altera telo
<ov. met. 8.887>	frontis, ut ipse vides.” Gemitus sunt verba secuti.

<ov. met. 9.1>	Quae gemitus truncaeque deo Neptunius heros
<ov. met. 9.2>	causa rogat frontis, cum sic Calydonius amnis
<ov. met. 9.3>	coepit inornatos redimitus harundine crines:
<ov. met. 9.4>	“Triste petis munus. Quis enim sua proelia victus
<ov. met. 9.5>	commemorare velit? Referam tamen ordine. Nec tam
<ov. met. 9.6>	turpe fuit vinci, quam contendisse decorum est,
<ov. met. 9.7>	magnaque dat nobis tantus solacia victor.
<ov. met. 9.8>	Nomine siqua suo fando pervenit ad aures
<ov. met. 9.9>	Deianira tuas—quondam pulcherrima virgo
<ov. met. 9.10>	multorumque fuit spes invidiosa procorum.
<ov. met. 9.11>	Cum quibus ut soceri domus est intrata petiti,
<ov. met. 9.12>	‘accipe me generum,’ dixi ‘Parthaone nate:’
<ov. met. 9.13>	dixit et Alcides. Alii cessere duobus.
<ov. met. 9.14>	Ille Iovem socerum dare se famamque laborum
<ov. met. 9.15>	et superata suae referebat iussa novercae.
<ov. met. 9.16>	Contra ego ‘turpe deum mortali cedere’ dixi
<ov. met. 9.17>	(nondum erat ille deus), ‘regem me cernis aquarum
<ov. met. 9.18>	cursibus obliquis inter tua regna fluentum.
<ov. met. 9.19>	Nec gener externis hospes tibi missus ab oris,
<ov. met. 9.20>	sed popularis ero et rerum pars una tuarum.
<ov. met. 9.21>	Tantum ne noceat, quod me nec regia Iuno
<ov. met. 9.22>	odit et omnis abest iussorum poena laborum.
<ov. met. 9.23>	Nam, quo te iactas, Alcmena nate, creatum,
<ov. met. 9.24>	Iuppiter aut falsus pater est, aut crimine verus.
<ov. met. 9.25>	Matris adulterio patrem petis. Elige, fictum
<ov. met. 9.26>	esse Iovem malis, an te per dedecus ortum.’
<ov. met. 9.27>	Talia dicentem iamdudum lumine torvo
<ov. met. 9.28>	spectat et accensae non fortiter imperat irae
<ov. met. 9.29>	verbaque tot reddit: ‘Melior mihi dextera lingua.
<ov. met. 9.30>	Dummodo pugnando superem, tu vince loquendo,’
<ov. met. 9.31>	congrediturque ferox. Puduit modo magna locutum
<ov. met. 9.32>	cedere: reieci viridem de corpore vestem
<ov. met. 9.33>	bracchiaque opposui tenuique a pectore varas
<ov. met. 9.34>	in statione manus et pugnae membra paravi.
<ov. met. 9.35>	Ille cavis hausto spargit me pulvere palmis
<ov. met. 9.36>	inque vicem fulvae tactu flavescit harenae.
<ov. met. 9.37>	Et modo cervicem, modo crura micantia captat,
<ov. met. 9.38>	aut captare putes, omnique a parte lacessit.
<ov. met. 9.39>	Me mea defendit gravitas frustraque petebar,
<ov. met. 9.40>	haud secus ac moles, quam magno murmure fluctus
<ov. met. 9.41>	oppugnant: manet illa suoque est pondere tuta.
<ov. met. 9.42>	Digredimur paulum rursusque ad bella coimus,
<ov. met. 9.43>	inque gradu stetimus, certi non cedere; eratque
<ov. met. 9.44>	cum pede pes iunctus, totoque ego pectore pronus
<ov. met. 9.45>	et digitos digitis et frontem fronte premebam.
<ov. met. 9.46>	Non aliter vidi fortes concurrere tauros,
<ov. met. 9.47>	cum pretium pugnae toto nitidissima saltu
<ov. met. 9.48>	expetitur coniunx: spectant armenta paventque
<ov. met. 9.49>	nescia, quem maneat tanti victoria regni.
<ov. met. 9.50>	Ter sine profectu voluit nitentia contra
<ov. met. 9.51>	reicere Alcides a se mea pectora; quarto
<ov. met. 9.52>	excutit amplexus adductaque bracchia solvit,
<ov. met. 9.53>	inpulsumque manu (certum est mihi vera fateri)
<ov. met. 9.54>	protinus avertit tergoque onerosus inhaesit.
<ov. met. 9.55>	Siqua fides neque ficta mihi nunc gloria voce
<ov. met. 9.56>	quaeritur, inposito pressus mihi monte videbar.
<ov. met. 9.57>	Vix tamen inserui sudore fluentia multo
<ov. met. 9.58>	bracchia, vix solvi duros a corpore nexus:
<ov. met. 9.59>	instat anhelanti prohibetque resumere vires,
<ov. met. 9.60>	et cervice mea potitur. Tum denique tellus
<ov. met. 9.61>	pressa genu nostro est, et harenas ore momordi.
<ov. met. 9.62>	Inferior virtute meas divertor ad artes,
<ov. met. 9.63>	elaborque viro longum formatus in anguem.
<ov. met. 9.64>	Qui postquam flexos sinuavi corpus in orbes
<ov. met. 9.65>	cumque fero movi linguam stridore bisulcam,
<ov. met. 9.66>	risit et inludens nostras Tirynthius artes
<ov. met. 9.67>	‘cunarum labor est angues superare mearum,’
<ov. met. 9.68>	dixit ‘et ut vincas alios, Acheloe, dracones,
<ov. met. 9.69>	pars quota Lernaeae serpens eris unus echidnae?
<ov. met. 9.70>	Vulneribus fecunda suis erat illa, nec ullum
<ov. met. 9.71>	de centum numero caput est inpune recisum,
<ov. met. 9.72>	quin gemino cervix herede valentior esset.
<ov. met. 9.73>	Hanc ego ramosam natis e caede colubris
<ov. met. 9.74>	crescentemque malo domui domitamque reclusi.
<ov. met. 9.75>	Quid fore te credas, falsum qui versus in anguem
<ov. met. 9.76>	arma aliena moves, quem forma precaria celat?’
<ov. met. 9.77>	Dixerat, et summo digitorum vincula collo
<ov. met. 9.78>	inicit: angebar ceu guttura forcipe pressus,
<ov. met. 9.79>	pollicibusque meas pugnabam evellere fauces.
<ov. met. 9.80>	Sic quoque devicto restabat tertia tauri
<ov. met. 9.81>	forma trucis: tauro mutatus membra rebello.
<ov. met. 9.82>	Induit ille toris a laeva parte lacertos,
<ov. met. 9.83>	admissumque trahens sequitur depressaque dura
<ov. met. 9.84>	cornua figit humo meque alta sternit harena.
<ov. met. 9.85>	Nec satis hoc fuerat: rigidum fera dextera cornu
<ov. met. 9.86>	dum tenet, infregit truncaque a fronte revellit.
<ov. met. 9.87>	Naides hoc, pomis et odoro flore repletum,
<ov. met. 9.88>	sacrarunt, divesque meo Bona Copia cornu est.”
<ov. met. 9.89>	Dixerat, et nymphe ritu succincta Dianae,
<ov. met. 9.90>	una ministrarum, fusis utrimque capillis,
<ov. met. 9.91>	incessit totumque tulit praedivite cornu
<ov. met. 9.92>	autumnum et mensas, felicia poma, secundas.
<ov. met. 9.93>	Lux subit, et primo feriente cacumina sole
<ov. met. 9.94>	discedunt iuvenes: neque enim dum flumina pacem
<ov. met. 9.95>	et placidos habeant lapsus totaeque residant,
<ov. met. 9.96>	opperiuntur, aquae. Vultus Achelous agrestes
<ov. met. 9.97>	et lacerum cornu mediis caput abdidit undis.
<ov. met. 9.98>	Hunc tamen ablati domuit iactura decoris,
<ov. met. 9.99>	cetera sospes habet; capitis quoque fronde saligna
<ov. met. 9.100>	aut super inposita celatur harundine damnum.
<ov. met. 9.101>	At te, Nesse ferox, eiusdem virginis ardor
<ov. met. 9.102>	perdiderat volucri traiectum terga sagitta.
<ov. met. 9.103>	Namque nova repetens patrios cum coniuge muros
<ov. met. 9.104>	venerat Eueni rapidas Iove natus ad undas.
<ov. met. 9.105>	Uberior solito, nimbis hiemalibus auctus
<ov. met. 9.106>	verticibusque frequens erat atque inpervius amnis.
<ov. met. 9.107>	Intrepidum pro se, curam de coniuge agentem
<ov. met. 9.108>	Nessus adit, membrisque valens scitusque vadorum,
<ov. met. 9.109>	“officio” que “meo ripa sistetur in illa
<ov. met. 9.110>	haec,” ait “Alcide. Tu viribus utere nando!”
<ov. met. 9.111>	pallentemque metu fluviumque ipsumque timentem
<ov. met. 9.112>	tradidit Aonius pavidam Calydonida Nesso.
<ov. met. 9.113>	Mox, ut erat, pharetraque gravis spolioque leonis
<ov. met. 9.114>	(nam clavam et curvos trans ripam miserat arcus),
<ov. met. 9.115>	“quandoquidem coepi, superentur flumina!” dixit,
<ov. met. 9.116>	nec dubitat nec, qua sit clementissimus amnis,
<ov. met. 9.117>	quaerit et obsequio deferri spernit aquarum.
<ov. met. 9.118>	Iamque tenens ripam, missos cum tolleret arcus,
<ov. met. 9.119>	coniugis agnovit vocem: Nessoque paranti
<ov. met. 9.120>	fallere depositum “quo te fiducia” clamat
<ov. met. 9.121>	“vana pedum, violente, rapit? Tibi, Nesse biformis,
<ov. met. 9.122>	dicimus. Exaudi nec res intercipe nostras!
<ov. met. 9.123>	Si te nulla mei reverentia movit, at orbes
<ov. met. 9.124>	concubitus vetitos poterant inhibere paterni.
<ov. met. 9.125>	Haud tamen effugies, quamvis ope fidis equina:
<ov. met. 9.126>	vulnere, non pedibus te consequar.” Ultima dicta
<ov. met. 9.127>	res probat, et missa fugientia terga sagitta
<ov. met. 9.128>	traicit: exstabat ferrum de pectore aduncum.
<ov. met. 9.129>	Quod simul evulsum est, sanguis per utrumque foramen
<ov. met. 9.130>	emicuit mixtus Lernaei tabe veneni.
<ov. met. 9.131>	Excipit hunc Nessus “neque enim moriemur inulti”
<ov. met. 9.132>	secum ait et calido velamina tincta cruore
<ov. met. 9.133>	dat munus raptae velut inritamen amoris.
<ov. met. 9.134>	Longa fuit medii mora temporis, actaque magni
<ov. met. 9.135>	Herculis inplerant terras odiumque novercae.
<ov. met. 9.136>	Victor ab Oechalia Cenaeo sacra parabat
<ov. met. 9.137>	vota Iovi, cum Fama loquax praecessit ad aures,
<ov. met. 9.138>	Deianira, tuas, quae veris addere falsa
<ov. met. 9.139>	gaudet et e minimo sua per mendacia crescit,
<ov. met. 9.140>	Amphitryoniaden Ioles ardore teneri.
<ov. met. 9.141>	Credit amans, venerisque novae perterrita fama
<ov. met. 9.142>	indulsit primo lacrimis flendoque dolorem
<ov. met. 9.143>	diffudit miseranda suum; mox deinde “quid autem
<ov. met. 9.144>	flemus?” ait “paelex lacrimis laetabitur istis.
<ov. met. 9.145>	Quae quoniam adveniet, properandum aliquidque novandum est,
<ov. met. 9.146>	dum licet et nondum thalamos tenet altera nostros.
<ov. met. 9.147>	Conquerar an sileam? Repetam Calydona morerne?
<ov. met. 9.148>	Excedam tectis an, si nihil amplius, obstem?
<ov. met. 9.149>	Quid si me, Meleagre, tuam memor esse sororem
<ov. met. 9.150>	forte paro facinus, quantumque iniuria possit
<ov. met. 9.151>	femineusque dolor, iugulata paelice testor?”
<ov. met. 9.152>	In cursus animus varios abit: omnibus illis
<ov. met. 9.153>	praetulit inbutam Nesseo sanguine vestem
<ov. met. 9.154>	mittere, quae vires defecto reddat amori.
<ov. met. 9.155>	Ignaroque Lichae, quid tradat, nescia, luctus
<ov. met. 9.156>	ipsa suos tradit blandisque (miserrima!) verbis,
<ov. met. 9.157>	dona det illa viro, mandat. Capit inscius heros
<ov. met. 9.158>	induiturque umeris Lernaeae virus echidnae.
<ov. met. 9.159>	Tura dabat primis et verba precantia flammis
<ov. met. 9.160>	vinaque marmoreas patera fundebat in aras:
<ov. met. 9.161>	incaluit vis illa mali resolutaque flammis
<ov. met. 9.162>	Herculeos abiit late dilapsa per artus.
<ov. met. 9.163>	Dum potuit, solita gemitum virtute repressit;
<ov. met. 9.164>	victa malis postquam est patientia, reppulit aras
<ov. met. 9.165>	inplevitque suis nemorosam vocibus Oeten.
<ov. met. 9.166>	Nec mora, letiferam conatur scindere vestem:
<ov. met. 9.167>	qua trahitur, trahit illa cutem, foedumque relatu,
<ov. met. 9.168>	aut haeret membris frustra temptata revelli,
<ov. met. 9.169>	aut laceros artus et grandia detegit ossa.
<ov. met. 9.170>	Ipse cruor, gelido ceu quondam lamina candens
<ov. met. 9.171>	tincta lacu, stridit coquiturque ardente veneno.
<ov. met. 9.172>	Nec modus est: sorbent avidae praecordia flammae,
<ov. met. 9.173>	caeruleusque fluit toto de corpore sudor,
<ov. met. 9.174>	ambustique sonant nervi: caecaque medullis
<ov. met. 9.175>	tabe liquefactis tollens ad sidera palmas
<ov. met. 9.176>	“cladibus,” exclanmat “Saturnia, pascere nostris,
<ov. met. 9.177>	pascere et hanc pestem specta, crudelis, ab alto
<ov. met. 9.178>	corque ferum satia. Vel si miserandus et hosti,
<ov. met. 9.179>	hoc est, si tibi sum, diris cruciatibus aegram
<ov. met. 9.180>	invisamque animam natamque laboribus aufer:
<ov. met. 9.181>	hoc mihi munus erit; decet haec dare dona novercam.
<ov. met. 9.182>	Ergo ego foedantem peregrino templa cruore
<ov. met. 9.183>	Busirin domui saevoque alimenta parentis
<ov. met. 9.184>	Antaeo eripui? Nec me pastoris Hiberi
<ov. met. 9.185>	forma triplex, nec forma triplex tua, Cerbere, movit?
<ov. met. 9.186>	Vosne, manus, validi pressistis cornua tauri?
<ov. met. 9.187>	Vestrum opus Elis habet, vestrum Stymphalides undae
<ov. met. 9.188>	Partheniumque nemus? Vestra virtute relatus
<ov. met. 9.189>	Thermodontiaco caelatus balteus auro
<ov. met. 9.190>	pomaque ab insomni concustodita dracone?
<ov. met. 9.191>	Nec mihi Centauri potuere resistere, nec mi
<ov. met. 9.192>	Arcadiae vastator aper? Nec profuit hydrae
<ov. met. 9.193>	crescere per damnum geminasque resumere vires?
<ov. met. 9.194>	Quid tum? Thracis equos humano sanguine pingues
<ov. met. 9.195>	plenaque corporibus laceris praesepia vidi
<ov. met. 9.196>	visaque deieci dominumque ipsosque peremi.
<ov. met. 9.197>	His elisa iacet moles Nemeaea lacertis,
<ov. met. 9.198>	hac caelum cervice tuli. Defessa iubendo est
<ov. met. 9.199>	saeva Iovis coniunx: ego sum indefessus agendo.
<ov. met. 9.200>	Sed nova pestis adest, cui nec virtute resisti
<ov. met. 9.201>	nec telis armisque potest. Pulmonibus errat
<ov. met. 9.202>	ignis edax imis perque omnes pascitur artus.
<ov. met. 9.203>	At valet Eurystheus!—et sunt qui credere possint
<ov. met. 9.204>	esse deos!” Dixit, perque altam saucius Oeten
<ov. met. 9.205>	haud aliter graditur, quam si venabula taurus
<ov. met. 9.206>	corpore fixa gerat, factique refugerit auctor.
<ov. met. 9.207>	Saepe illum gemitus edentem, saepe frementem,
<ov. met. 9.208>	saepe retemptantem totas infringere vestes
<ov. met. 9.209>	sternentemque trabes irascentemque videres
<ov. met. 9.210>	montibus aut patrio tendentem bracchia caelo.
<ov. met. 9.211>	Ecce Lichan trepidum latitantem rupe cavata
<ov. met. 9.212>	adspicit, utque dolor rabiem conlegerat omnem,
<ov. met. 9.213>	“tune, Licha,” dixit “feralia dona dedisti?
<ov. met. 9.214>	Tune meae necis auctor eris?” Tremit ille pavetque
<ov. met. 9.215>	pallidus et timide verba excusantia dicit.
<ov. met. 9.216>	Dicentem genibusque manus adhibere parantem
<ov. met. 9.217>	corripit Alcides et terque quaterque rotatum
<ov. met. 9.218>	mittit in Euboicas tormento fortius undas.
<ov. met. 9.219>	Ille per aerias pendens induruit auras,
<ov. met. 9.220>	utque ferunt imbres gelidis concrescere ventis,
<ov. met. 9.221>	inde nives fieri, nivibus quoque molle rotatis
<ov. met. 9.222>	adstringi et spissa glomerari grandine corpus:
<ov. met. 9.223>	sic illum validis iactum per inane lacertis
<ov. met. 9.224>	exsanguemque metu nec quicquam umoris habentem
<ov. met. 9.225>	in rigidos versum silices prior edidit aetas.
<ov. met. 9.226>	Nunc quoque in Euboico scopulus brevis eminet alto
<ov. met. 9.227>	gurgite et humanae servat vestigia formae;
<ov. met. 9.228>	quem, quasi sensurum, nautae calcare verentur
<ov. met. 9.229>	appellantque Lichan.—At tu, Iovis inclita proles,
<ov. met. 9.230>	arboribus caesis, quas ardua gesserat Oete,
<ov. met. 9.231>	inque pyram structis, arcum pharetramque capacem
<ov. met. 9.232>	regnaque visuras iterum Troiana sagittas
<ov. met. 9.233>	ferre iubes Poeante satum. Quo flamma ministro est
<ov. met. 9.234>	subdita; dumque avidis comprenditur ignibus agger,
<ov. met. 9.235>	congeriem silvae Nemeaeo vellere summam
<ov. met. 9.236>	sternis et inposita clavae cervice recumbis,
<ov. met. 9.237>	haud alio vultu, quam si conviva iaceres
<ov. met. 9.238>	inter plena meri redimitus pocula sertis.
<ov. met. 9.239>	Iamque valens et in omne latus diffusa sonabat
<ov. met. 9.240>	securosque artus contemptoremque petebat
<ov. met. 9.241>	flamma suum; timuere dei pro vindice terrae.
<ov. met. 9.242>	Quos ita (sensit enim) laeto Saturnius ore
<ov. met. 9.243>	Iuppiter adloquitur: “Nostra est timor iste voluptas,
<ov. met. 9.244>	o superi, totoque libens mihi pectore grator,
<ov. met. 9.245>	quod memoris populi dicor rectorque paterque,
<ov. met. 9.246>	et mea progenies vestro quoque tuta favore est.
<ov. met. 9.247>	Nam quamquam ipsius datis hoc inmanibus actis,
<ov. met. 9.248>	obligor ipse tamen. Sed enim ne pectora vano
<ov. met. 9.249>	fida metu paveant: Oetaeas spernite flammas!
<ov. met. 9.250>	Omnia qui vicit, vincet, quos cernitis, ignes
<ov. met. 9.251>	nec nisi materna Vulcanum parte potentem
<ov. met. 9.252>	sentiet: aeternum est a me quod traxit et expers
<ov. met. 9.253>	atque inmune necis nullaque domabile flamma.
<ov. met. 9.254>	Idque ego defunctum terra caelestibus oris
<ov. met. 9.255>	accipiam, cunctisque meum laetabile factum
<ov. met. 9.256>	dis fore confido. Siquis tamen Hercule, siquis
<ov. met. 9.257>	forte deo doliturus erit, data praemia nolet,
<ov. met. 9.258>	sed meruisse dari sciet invitusque probabit.”
<ov. met. 9.259>	Adsensere dei: coniunx quoque regia visa est
<ov. met. 9.260>	cetera non duro, duro tamen ultima vultu
<ov. met. 9.261>	dicta tulisse Iovis seque indoluisse notatam.
<ov. met. 9.262>	Interea quodcumque fuit populabile flammae
<ov. met. 9.263>	Mulciber abstulerat, nec cognoscenda remansit
<ov. met. 9.264>	Herculis effigies; nec quicquam ab imagine ductum
<ov. met. 9.265>	matris habet, tantumque Iovis vestigia servat.
<ov. met. 9.266>	Utque novus serpens posita cum pelle senecta
<ov. met. 9.267>	luxuriare solet squamaque nitere recenti,
<ov. met. 9.268>	sic, ubi mortales Tirynthius exuit artus,
<ov. met. 9.269>	parte sui meliore viget maiorque videri
<ov. met. 9.270>	coepit et augusta fieri gravitate verendus.
<ov. met. 9.271>	Quem pater omnipotens inter cava nubila raptum
<ov. met. 9.272>	quadriiugo curru radiantibus intulit astris.
<ov. met. 9.273>	Sensit Atlas pondus.—Neque adhuc Stheneleius iras
<ov. met. 9.274>	solverat Eurystheus odiumque in prole paternum
<ov. met. 9.275>	exercebat atrox. At longis anxia curis
<ov. met. 9.276>	Argolis Alcmene, questus ubi ponat aniles,
<ov. met. 9.277>	cui referat nati testatos orbe labores,
<ov. met. 9.278>	cuive suos casus, Iolen habet. Herculis illam
<ov. met. 9.279>	imperiis thalamoque animoque receperat Hyllus
<ov. met. 9.280>	inpleratque uterum generoso semine, cum sic
<ov. met. 9.281>	incipit Alcmene: “Faveant tibi numina saltem
<ov. met. 9.282>	conripiantque moras, tum cum matura vocabis
<ov. met. 9.283>	praepositam timidis parientibus Ilithyiam,
<ov. met. 9.284>	quam mihi difficilem Iunonis gratia fecit.
<ov. met. 9.285>	Namque laboriferi cum iam natalis adesset
<ov. met. 9.286>	Herculis et decimum premeretur sidere signum,
<ov. met. 9.287>	tendebat gravitas uterum mihi, quodque ferebam,
<ov. met. 9.288>	tantum erat, ut posses auctorem dicere tecti
<ov. met. 9.289>	ponderis esse Iovem. Nec iam tolerare labores
<ov. met. 9.290>	ulterius poteram: quin nunc quoque frigidus artus,
<ov. met. 9.291>	dum loquor, horror habet, parsque est meminisse doloris.
<ov. met. 9.292>	Septem ego per noctes, totidem cruciata diebus,
<ov. met. 9.293>	fessa malis tendensque ad caelum bracchia magno
<ov. met. 9.294>	Lucinam Nixosque pares clamore vocabam.
<ov. met. 9.295>	Illa quidem venit, sed praecorrupta meumque
<ov. met. 9.296>	quae donare caput Iunoni vellet iniquae.
<ov. met. 9.297>	Utque meos audit gemitus, subsedit in illa
<ov. met. 9.298>	ante fores ara dextroque a poplite laevum
<ov. met. 9.299>	pressa genu digitis inter se pectine iunctis
<ov. met. 9.300>	sustinuit partus. Tacita quoque carmina voce
<ov. met. 9.301>	dixit, et inceptos tenuerunt carmina partus.
<ov. met. 9.302>	Nitor et ingrato facio convicia demens
<ov. met. 9.303>	vana Iovi cupioque mori moturaque duros
<ov. met. 9.304>	verba queror silices. Matres Cadmeides adsunt
<ov. met. 9.305>	votaque suscipiunt exhortanturque dolentem.
<ov. met. 9.306>	Una ministrarum, media de plebe, Galanthis,
<ov. met. 9.307>	flava comas, aderat, faciendis strenua iussis,
<ov. met. 9.308>	officiis dilecta suis. Ea sensit iniqua
<ov. met. 9.309>	nescio quid Iunone geri, dumque exit et intrat
<ov. met. 9.310>	saepe fores, divam residentem vidit in ara
<ov. met. 9.311>	bracchiaque in genibus digitis conexa tenentem,
<ov. met. 9.312>	et ‘quaecumque es,’ ait ‘dominae gratare: levata est
<ov. met. 9.313>	Argolis Alcmene potiturque puerpera voto.’
<ov. met. 9.314>	Exsiluit iunctasque manus pavefacta remisit
<ov. met. 9.315>	diva potens uteri: vinclis levor ipsa remissis.
<ov. met. 9.316>	Numine decepto risisse Galanthida fama est:
<ov. met. 9.317>	ridentem prensamque ipsis dea saeva capillis
<ov. met. 9.318>	traxit, et e terra corpus relevare volentem
<ov. met. 9.319>	arcuit inque pedes mutavit bracchia primos.
<ov. met. 9.320>	Strenuitas antiqua manet, nec terga colorem
<ov. met. 9.321>	amisere suum: forma est diversa priori.
<ov. met. 9.322>	Quae quia mendaci parientem iuverat ore,
<ov. met. 9.323>	ore parit nostrasque domos, ut et ante, frequentat.”
<ov. met. 9.324>	Dixit, et admonitu veteris commota ministrae
<ov. met. 9.325>	ingemuit. Quam sic nurus est adfata dolentem:
<ov. met. 9.326>	“Te tamen, o genetrix, alienae sanguine vestro
<ov. met. 9.327>	rapta movet facies. Quid si tibi mira sororis
<ov. met. 9.328>	fata meae referam? quamquam lacrimaeque dolorque
<ov. met. 9.329>	impediunt prohibentque loqui. Fuit unica matri
<ov. met. 9.330>	(me pater ex alia genuit) notissima forma
<ov. met. 9.331>	Oechalidum Dryope. Quam virginitate carentem
<ov. met. 9.332>	vimque dei passam Delphos Delumque tenentis
<ov. met. 9.333>	excipit Andraemon, et habetur coniuge felix.
<ov. met. 9.334>	Est lacus adclivis devexo margine formam
<ov. met. 9.335>	litoris efficiens: summum myrteta coronant.
<ov. met. 9.336>	Venerat huc Dryope fatorum nescia, quoque
<ov. met. 9.337>	indignere magis, nymphis latura coronas;
<ov. met. 9.338>	inque sinu puerum, qui nondum impleverat annum,
<ov. met. 9.339>	dulce ferebat onus tepidique ope lactis alebat.
<ov. met. 9.340>	Haud procul a stagno Tyrios imitata colores
<ov. met. 9.341>	in spem bacarum florebat aquatica lotos.
<ov. met. 9.342>	Carpserat hinc Dryope, quos oblectamina nato
<ov. met. 9.343>	porrigeret, flores, et idem factura videbar
<ov. met. 9.344>	(namque aderam): vidi guttas e flore cruentas
<ov. met. 9.345>	decidere et tremulo ramos horrore moveri.
<ov. met. 9.346>	Scilicet, ut referunt tardi nunc denique agrestes,
<ov. met. 9.347>	Lotis in hanc nymphe, fugiens obscena Priapi,
<ov. met. 9.348>	contulerat versos servato nomine, vultus.
<ov. met. 9.349>	Nescierat soror hoc. Quae cum perterrita retro
<ov. met. 9.350>	ire et adoratis vellet discedere nymphis,
<ov. met. 9.351>	haeserunt radice pedes. Convellere pugnat,
<ov. met. 9.352>	nec quicquam nisi summa movet. Subcrescit ab imo
<ov. met. 9.353>	totaque paulatim lentus premit inguina cortex.
<ov. met. 9.354>	Ut vidit, conata manu laniare capillos,
<ov. met. 9.355>	fronde manum implevit: frondes caput omne tenebant.
<ov. met. 9.356>	At puer Amphissos (namque hoc avus Eurytus illi
<ov. met. 9.357>	addiderat nomen) materna rigescere sentit
<ov. met. 9.358>	ubera, nec sequitur ducentem lacteus umor.
<ov. met. 9.359>	Spectatrix aderam facti crudelis opemque
<ov. met. 9.360>	non poteram tibi ferre, soror; quantumque valebam,
<ov. met. 9.361>	crescentem truncum ramosque amplexa morabar
<ov. met. 9.362>	et, fateor, volui sub eodem cortice condi.
<ov. met. 9.363>	Ecce vir Andraemon genitorque miserrimus adsunt
<ov. met. 9.364>	et quaerunt Dryopen: Dryopen quaerentibus illis
<ov. met. 9.365>	ostendi loton. Tepido dant oscula ligno
<ov. met. 9.366>	adfusique suae radicibus arboris haerent.
<ov. met. 9.367>	Nil nisi iam faciem, quod non foret arbor, habebat
<ov. met. 9.368>	cara soror: lacrimae misero de corpore factis
<ov. met. 9.369>	inrorant foliis, et, dum licet oraque praestant
<ov. met. 9.370>	vocis iter, tales effundit in aera questus:
<ov. met. 9.371>	‘Siqua fides miseris, hoc me per numina iuro
<ov. met. 9.372>	non meruisse nefas: patior sine crimine poenam.
<ov. met. 9.373>	Viximus innocuae: si mentior, arida perdam
<ov. met. 9.374>	quas habeo, frondes et caesa securibus urar.
<ov. met. 9.375>	Hunc tamen infantem maternis demite ramis
<ov. met. 9.376>	et date nutrici; nostraque sub arbore saepe
<ov. met. 9.377>	lac facitote bibat nostraque sub arbore ludat!
<ov. met. 9.378>	Cumque loqui poterit, matrem facitote salutet,
<ov. met. 9.379>	et tristis dicat “latet hoc in stipite mater.”
<ov. met. 9.380>	Stagna tamen timeat nec carpat ab arbore flores,
<ov. met. 9.381>	et frutices omnes corpus putet esse deorum!
<ov. met. 9.382>	Care vale coniunx, et tu, germana, paterque!
<ov. met. 9.383>	Qui, siqua est pietas, ab acutae vulnere falcis,
<ov. met. 9.384>	a pecoris morsu frondes defendite nostras.
<ov. met. 9.385>	Et quoniam mihi fas ad vos incumbere non est,
<ov. met. 9.386>	erigite huc artus et ad oscula nostra venite,
<ov. met. 9.387>	dum tangi possunt, parvumque attollite natum.
<ov. met. 9.388>	Plura loqui nequeo. Nam iam per candida mollis
<ov. met. 9.389>	colla liber serpit, summoque cacumine condor.
<ov. met. 9.390>	Ex oculis removete manus: sine munere vestro
<ov. met. 9.391>	contegat inductus morientia lumina cortex!’
<ov. met. 9.392>	Desierant simul ora loqui, simul esse, diuque
<ov. met. 9.393>	corpore mutato rami caluere recentes.”
<ov. met. 9.394>	Dumque refert Iole factum mirabile, dumque
<ov. met. 9.395>	Eurytidos lacrimas admoto pollice siccat
<ov. met. 9.396>	Alcmene (flet et ipsa tamen), conpescuit omnem
<ov. met. 9.397>	res nova tristitiam. Nam limine constitit alto
<ov. met. 9.398>	paene puer dubiaque tegens lanugine malas
<ov. met. 9.399>	ora reformatus primos Iolaus in annos.
<ov. met. 9.400>	Hoc illi dederat Iunonia muneris Hebe,
<ov. met. 9.401>	victa viri precibus. Quae cum iurare pararet
<ov. met. 9.402>	dona tributuram post hunc se talia nulli,
<ov. met. 9.403>	non est passa Themis: “Nam iam discordia Thebae
<ov. met. 9.404>	bella movent” dixit “Capaneusque nisi ab Iove vinci
<ov. met. 9.405>	haud poterit, fientque pares in vulnere fratres,
<ov. met. 9.406>	subductaque suos manes tellure videbit
<ov. met. 9.407>	vivus adhuc vates; ultusque parente parentem
<ov. met. 9.408>	natus erit facto pius et sceleratus eodem;
<ov. met. 9.409>	attonitusque malis exsul mentisque domusque,
<ov. met. 9.410>	vultibus Eumenidum matrisque agitabitur umbris,
<ov. met. 9.411>	donec eum coniunx fatale poposcerit aurum,
<ov. met. 9.412>	cognatumque latus Phegeius hauserit ensis.
<ov. met. 9.413>	Tum demum magno petet hos Acheloia supplex
<ov. met. 9.414>	ab Iove Callirhoe natis infantibus annos
<ov. met. 9.415>	neve necem sinat esse diu victoris inultam,
<ov. met. 9.416>	Iuppiter his motus privignae dona nurusque
<ov. met. 9.417>	praecipiet facietque viros inpubibus annis.”
<ov. met. 9.418>	Haec ubi faticano venturi praescia dixit
<ov. met. 9.419>	ore Themis, vario superi sermone fremebant,
<ov. met. 9.420>	et ‘cur non aliis eadem dare dona liceret’
<ov. met. 9.421>	murmur erat: queritur veteres Pallantias annos
<ov. met. 9.422>	coniugis esse sui, queritur canescere mitis
<ov. met. 9.423>	Iasiona Ceres, repetitum Mulciber aevum
<ov. met. 9.424>	poscit Erichthonio. Venerem quoque cura futuri
<ov. met. 9.425>	tangit et Anchisae renovare paciscitur annos.
<ov. met. 9.426>	Cui studeat, deus omnis habet, crescitque favore
<ov. met. 9.427>	turbida seditio, donec sua Iuppiter ora
<ov. met. 9.428>	solvit et “o nostri siqua est reverentia,” dixit
<ov. met. 9.429>	“quo ruitis? Tantumne aliquis sibi posse videtur,
<ov. met. 9.430>	fata quoque ut superet? Fatis Iolaus in annos,
<ov. met. 9.431>	quos egit, rediit, fatis iuvenescere debent
<ov. met. 9.432>	Callirhoe geniti, non ambitione nec armis.
<ov. met. 9.433>	Vos etiam, quoque hoc animo meliore feratis,
<ov. met. 9.434>	me quoque fata regunt. Quae si mutare valerem,
<ov. met. 9.435>	nec nostrum seri curvarent Aeacon anni,
<ov. met. 9.436>	perpetuumque aevi florem Rhadamanthus haberet
<ov. met. 9.437>	cum Minoe meo, qui propter amara senectae
<ov. met. 9.438>	pondera despicitur nec quo prius ordine regnat.”
<ov. met. 9.439>	Dicta Iovis movere deos, nec sustinet ullus,
<ov. met. 9.440>	cum videat fessos Rhadamanthon et Aeacon annis
<ov. met. 9.441>	et Minoa, queri. Qui, dum fuit integer aevi,
<ov. met. 9.442>	terruerat magnas ipso quoque nomine gentes.
<ov. met. 9.443>	Tunc erat invalidus Deionidenque iuventae
<ov. met. 9.444>	robore Miletum Phoeboque parente superbum
<ov. met. 9.445>	pertimuit credensque suis insurgere regnis,
<ov. met. 9.446>	haud tamen est patriis arcere penatibus ausus.
<ov. met. 9.447>	Sponte fugis, Milete, tua, celerique carina
<ov. met. 9.448>	Aegaeas metiris aquas et in Aside terra
<ov. met. 9.449>	moenia constituis positoris habentia nomen.
<ov. met. 9.450>	Hic tibi, dum sequitur patriae curvamina ripae,
<ov. met. 9.451>	filia Maeandri totiens redeuntis eodem
<ov. met. 9.452>	cognita Cyanee, praestantia corpora forma,
<ov. met. 9.453>	Byblida cum Cauno, prolem est enixa gemellam.
<ov. met. 9.454>	Byblis in exemplo est, ut ament concessa puellae:
<ov. met. 9.455>	Byblis Apollinei correpta cupidine fratris:
<ov. met. 9.456>	non soror ut fratrem, nec qua debebat, amabat.
<ov. met. 9.457>	Illa quidem primo nullos intellegit ignes
<ov. met. 9.458>	nec peccare putat, quod saepius oscula iungat,
<ov. met. 9.459>	quod sua fraterno circumdet bracchia collo,
<ov. met. 9.460>	mendacique diu pietatis fallitur umbra.
<ov. met. 9.461>	Paulatim declinat amor, visuraque fratrem
<ov. met. 9.462>	culta venit nimiumque cupit formosa videri
<ov. met. 9.463>	et siqua est illic formosior, invidet illi.
<ov. met. 9.464>	Sed nondum manifesta sibi est nullumque sub illo
<ov. met. 9.465>	igne facit votum: verumtamen aestuat intus.
<ov. met. 9.466>	Iam dominum appellat, iam nomina sanguinis odit:
<ov. met. 9.467>	Byblida iam mavult, quam se vocet ille sororem.
<ov. met. 9.468>	Spes tamen obscenas animo demittere non est
<ov. met. 9.469>	ausa suo vigilans: placida resoluta quiete
<ov. met. 9.470>	saepe videt, quod amat; visa est quoque iungere fratri
<ov. met. 9.471>	corpus et erubuit, quamvis sopita iacebat.
<ov. met. 9.472>	Somnus abit: silet illa diu repetitque quietis
<ov. met. 9.473>	ipsa suae speciem dubiaque ita mente profatur:
<ov. met. 9.474>	“Me miseram! tacitae quid vult sibi noctis imago?
<ov. met. 9.475>	Quam nolim rata sit! cur haec ego somnia vidi?
<ov. met. 9.476>	Ille quidem est oculis quamvis formosus iniquis
<ov. met. 9.477>	et placet, et possim, si non sit frater, amare,
<ov. met. 9.478>	et me dignus erat. Verum nocet esse sororem.—
<ov. met. 9.479>	Dummodo tale nihil vigilans committere temptem,
<ov. met. 9.480>	saepe licet simili redeat sub imagine somnus!
<ov. met. 9.481>	testis abest somno, nec abest imitata voluptas.
<ov. met. 9.482>	Pro! Venus et tenera volucer cum matre Cupido,
<ov. met. 9.483>	gaudia quanta tuli! quam me manifesta libido
<ov. met. 9.484>	contigit! ut iacui totis resoluta medullis!
<ov. met. 9.485>	ut meminisse iuvat! quamvis brevis illa voluptas
<ov. met. 9.486>	noxque fuit praeceps et coeptis invida nostris.
<ov. met. 9.487>	O ego, si liceat mutato nomine iungi,
<ov. met. 9.488>	quam bene, Caune, tuo poteram nurus esse parenti!
<ov. met. 9.489>	quam bene, Caune, meo poteras gener esse parenti!
<ov. met. 9.490>	Omnia, di facerent, essent communia nobis,
<ov. met. 9.491>	praeter avos: tu me vellem generosior esses!
<ov. met. 9.492>	Nescioquam facies igitur, pulcherrime, matrem:
<ov. met. 9.493>	at mihi, quae male sum quos tu sortita parentes,
<ov. met. 9.494>	nil nisi frater eris. Quod obest, id habebimus unum.
<ov. met. 9.495>	Quid mihi significant ergo mea visa?—quod autem
<ov. met. 9.496>	somnia pondus habent?—an habent et somnia pondus?
<ov. met. 9.497>	Di melius!—di nempe suas habuere sorores:
<ov. met. 9.498>	Sic Saturnus Opem iunctam sibi sanguine duxit,
<ov. met. 9.499>	Oceanus Tethyn, Iunonem rector Olympi.
<ov. met. 9.500>	Sunt superis sua iura! Quid ad caelestia ritus
<ov. met. 9.501>	exigere humanos diversaque foedera tempto?
<ov. met. 9.502>	Aut nostro vetitus de corde fugabitur ardor,
<ov. met. 9.503>	aut hoc si nequeo, peream, precor, ante toroque
<ov. met. 9.504>	mortua conponar, positaeque det oscula frater.—
<ov. met. 9.505>	Et tamen arbitrium quaerit res ista duorum.
<ov. met. 9.506>	Finge placere mihi: scelus esse videbitur illi!
<ov. met. 9.507>	At non Aeolidae thalamos timuere sororum!
<ov. met. 9.508>	Unde sed hos novi? Cur haec exempla paravi?
<ov. met. 9.509>	Quo feror? Obscenae procul hinc discedite flammae,
<ov. met. 9.510>	nec, nisi qua fas est germanae, frater ametur!—
<ov. met. 9.511>	Si tamen ipse mei captus prior esset amore,
<ov. met. 9.512>	forsitan illius possem indulgere furori.
<ov. met. 9.513>	Ergo ego, quae fueram non reiectura petentem,
<ov. met. 9.514>	ipsa petam! Poterisne loqui? poterisne fateri?
<ov. met. 9.515>	Coget amor: potero! vel, si pudor ora tenebit,
<ov. met. 9.516>	littera celatos arcana fatebitur ignis:
<ov. met. 9.517>	hoc placet, haec dubiam vicit sententia mentem.”
<ov. met. 9.518>	In latus erigitur cubitoque innixa sinistro
<ov. met. 9.519>	“viderit: insanos” inquit “fateamur amores.
<ov. met. 9.520>	Ei mihi! quo labor? quem mens mea concipit ignem?”
<ov. met. 9.521>	et meditata manu componit verba trementi:
<ov. met. 9.522>	dextra tenet ferrum, vacuam tenet altera ceram.
<ov. met. 9.523>	Incipit et dubitat, scribit damnatque tabellas
<ov. met. 9.524>	et notat et delet, mutat culpatque probatque,
<ov. met. 9.525>	inque vicem sumptas ponit positasque resumit.
<ov. met. 9.526>	Quid velit ignorat; quidquid factura videtur,
<ov. met. 9.527>	displicet. In vultu est audacia mixta pudori.
<ov. met. 9.528>	Scripta “soror” fuerat, visum est delere sororem
<ov. met. 9.529>	verbaque correctis incidere talia ceris:
<ov. met. 9.530>	“Quam, nisi tu dederis, non est habitura salutem,
<ov. met. 9.531>	hanc tibi mittit amans: pudet, a! pudet edere nomen.
<ov. met. 9.532>	Et si, quid cupiam, quaeris, sine nomine vellem
<ov. met. 9.533>	posset agi mea causa meo, nec cognita Byblis
<ov. met. 9.534>	ante forem, quam spes votorum certa fuisset.
<ov. met. 9.535>	Esse quidem laesi poterat tibi pectoris index
<ov. met. 9.536>	et color et macies et vultus et umida saepe
<ov. met. 9.537>	lumina nec causa suspiria mota patenti
<ov. met. 9.538>	et crebri amplexus, et quae, si forte notasti,
<ov. met. 9.539>	oscula sentiri non esse sororia possent:
<ov. met. 9.540>	ipsa tamen, quamvis animo grave vulnus habebam,
<ov. met. 9.541>	quamvis intus erat furor igneus, omnia feci
<ov. met. 9.542>	(sunt mihi di testes), ut tandem sanior essem,
<ov. met. 9.543>	pugnavique diu violenta Cupidinis arma
<ov. met. 9.544>	effugere infelix et plus, quam ferre puellam
<ov. met. 9.545>	posse putes, ego dura tuli. Superata fateri
<ov. met. 9.546>	cogor opemque tuam timidis exposcere votis.
<ov. met. 9.547>	Tu servare potes, tu perdere solus amantem:
<ov. met. 9.548>	elige, utrum facias! Non hoc inimica precatur,
<ov. met. 9.549>	sed quae, cum tibi sit iunctissima, iunctior esse
<ov. met. 9.550>	expetit et vinclo tecum propiore ligari.
<ov. met. 9.551>	Iura senes norint et, quid liceatque nefasque
<ov. met. 9.552>	fasque sit, inquirant legumque examina servent:
<ov. met. 9.553>	conveniens Venus est annis temeraria nostris!
<ov. met. 9.554>	Quid liceat, nescimus adhuc et cuncta licere
<ov. met. 9.555>	credimus et sequimur magnorum exempla deorum.
<ov. met. 9.556>	Nec nos aut durus pater aut reverentia famae
<ov. met. 9.557>	aut timor impediet (tantum sit causa timendi!).
<ov. met. 9.558>	Dulcia fraterno sub nomine furta tegemus:
<ov. met. 9.559>	est mihi libertas tecum secreta loquendi,
<ov. met. 9.560>	et damus amplexus et iungimus oscula coram,
<ov. met. 9.561>	quantum est, quod desit? Miserere fatentis amores
<ov. met. 9.562>	et non fassurae, nisi cogeret ultimus ardor,
<ov. met. 9.563>	neve merere meo subscribi causa sepulcro!”
<ov. met. 9.564>	Talia nequiquam perarantem plena reliquit
<ov. met. 9.565>	cera manum, summusque in margine versus adhaesit.
<ov. met. 9.566>	Protinus inpressa signat sua crimina gemma,
<ov. met. 9.567>	quam tinxit lacrimis (linguam defecerat umor),
<ov. met. 9.568>	deque suis unum famulis pudibunda vocavit
<ov. met. 9.569>	et pavidum blandita “fer has, fidissime, nostro”—
<ov. met. 9.570>	dixit, et adiecit longo post tempore “fratri.”
<ov. met. 9.571>	Cum daret, elapsae manibus cecidere tabellae.
<ov. met. 9.572>	Omine turbata est: misit tamen. Apta minister
<ov. met. 9.573>	tempora nactus adit traditque latentia verba.
<ov. met. 9.574>	Attonitus subita iuvenis Maeandrius ira
<ov. met. 9.575>	proicit acceptas lecta sibi parte tabellas
<ov. met. 9.576>	vixque manus retinens trepidantis ab ore ministri
<ov. met. 9.577>	“dum licet, o vetitae scelerate libidinis auctor,
<ov. met. 9.578>	effuge!” ait: “qui, si nostrum tua fata pudorem
<ov. met. 9.579>	non traherent secum, poenas mihi morte dedisses.”
<ov. met. 9.580>	Ille fugit pavidus dominaeque ferocia Cauni
<ov. met. 9.581>	dicta refert. Palles audita, Bybli, repulsa,
<ov. met. 9.582>	et pavet obsessum glaciali frigore corpus.
<ov. met. 9.583>	Mens tamen ut rediit, pariter rediere furores,
<ov. met. 9.584>	linguaque vix tales icto dedit aere voces:
<ov. met. 9.585>	“Et merito! quid enim temeraria vulneris huius
<ov. met. 9.586>	indicium feci? Quid, quae celanda fuerunt,
<ov. met. 9.587>	tam cito commisi properatis verba tabellis?
<ov. met. 9.588>	Ante erat ambiguis animi sententia dictis
<ov. met. 9.589>	praetemptanda mihi. Ne non sequeretur euntem,
<ov. met. 9.590>	parte aliqua veli, qualis foret aura, notare
<ov. met. 9.591>	debueram tutoque mari decurrere, quae nunc
<ov. met. 9.592>	non exploratis inplevi lintea ventis.
<ov. met. 9.593>	Auferor in scopulos igitur subversaque toto
<ov. met. 9.594>	obruor oceano, neque habent mea vela recursus.
<ov. met. 9.595>	Quid quod et ominibus certis prohibebar amori
<ov. met. 9.596>	indulgere meo, tum cum mihi ferre iubenti
<ov. met. 9.597>	excidit et fecit spes nostras cera caducas?
<ov. met. 9.598>	Nonne vel illa dies fuerat vel tota voluntas,
<ov. met. 9.599>	sed potius mutanda dies? Deus ipse monebat
<ov. met. 9.600>	signaque certa dabat, si non male sana fuissem.
<ov. met. 9.601>	Et tamen ipsa loqui, nec me committere cerae
<ov. met. 9.602>	debueram praesensque meos aperire furores
<ov. met. 9.603>	(vidisset lacrimas, vultum vidisset amantis!),
<ov. met. 9.604>	plura loqui poteram, quam quae cepere tabellae.
<ov. met. 9.605>	Invito potui circumdare bracchia collo
<ov. met. 9.606>	et, si reicerer, potui moritura videri
<ov. met. 9.607>	amplectique pedes adfusaque poscere vitam.
<ov. met. 9.608>	Omnia fecissem, quorum si singula duram
<ov. met. 9.609>	flectere non poterant, potuissent omnia, mentem.
<ov. met. 9.610>	Forsitan et missi sit quaedam culpa ministri:
<ov. met. 9.611>	non adiit apte nec legit idonea, credo,
<ov. met. 9.612>	tempora nec petiit horamque animumque vacantem.
<ov. met. 9.613>	Haec nocuere mihi. Neque enim est de tigride natus
<ov. met. 9.614>	nec rigidas silices solidumve in pectore ferrum
<ov. met. 9.615>	aut adamanta gerit nec lac bibit ille leaenae.
<ov. met. 9.616>	Vincetur! Repetendus erit, nec taedia coepti
<ov. met. 9.617>	ulla mei capiam, dum spiritus iste manebit.
<ov. met. 9.618>	Nam primum, si facta mihi revocare liceret,
<ov. met. 9.619>	non coepisse fuit: coepta expugnare secundum est.
<ov. met. 9.620>	Quippe nec ille potest, ut iam mea vota relinquam,
<ov. met. 9.621>	non tamen ausorum semper memor esse meorum,
<ov. met. 9.622>	et, quia desierim, leviter voluisse videbor
<ov. met. 9.623>	aut etiam temptasse illum insidiisque petisse;
<ov. met. 9.624>	vel certe non hoc, qui plurimus urget et urit
<ov. met. 9.625>	pectora nostra, deo, sed victa libidine credar.
<ov. met. 9.626>	Denique iam nequeo nil commisisse nefandum.
<ov. met. 9.627>	Et scripsi et petii: temerata est nostra voluntas;
<ov. met. 9.628>	ut nihil adiciam, non possum innoxia dici.
<ov. met. 9.629>	Quod superest, multum est in vota, in crimina parvum.”
<ov. met. 9.630>	Dixit, et (incertae tanta est discordia mentis)
<ov. met. 9.631>	cum pigeat temptasse, libet temptare: modumque
<ov. met. 9.632>	exit et infelix committit saepe repelli.
<ov. met. 9.633>	Mox ubi finis abest, patriam fugit ille nefasque
<ov. met. 9.634>	inque peregrina ponit nova moenia terra.
<ov. met. 9.635>	Tum vero maestam tota Miletida mente
<ov. met. 9.636>	defecisse ferunt, tum vero a pectore vestem
<ov. met. 9.637>	diripuit planxitque suos furibunda lacertos.
<ov. met. 9.638>	Iamque palam est demens inconcessamque fatetur
<ov. met. 9.639>	spem veneris, siquidem patriam invisosque penates
<ov. met. 9.640>	deserit et profugi sequitur vestigia fratris.
<ov. met. 9.641>	Utque tuo motae, proles Semeleia, thyrso
<ov. met. 9.642>	Ismariae celebrant repetita triennia bacchae,
<ov. met. 9.643>	Byblida non aliter latos ululasse per agros
<ov. met. 9.644>	Bubasides videre nurus. Quibus illa relictis
<ov. met. 9.645>	Caras et armiferos Lelegas Lyciamque pererrat.
<ov. met. 9.646>	Iam Cragon et Limyren Xanthique reliquerat undas,
<ov. met. 9.647>	quoque Chimaera iugo mediis in partibus ignem,
<ov. met. 9.648>	pectus et ora leae, caudam serpentis habebat;
<ov. met. 9.649>	deficiunt silvae, cum tu lassata sequendo
<ov. met. 9.650>	concidis et dura positis tellure capillis,
<ov. met. 9.651>	Bybli, iaces frondesque tuo premis ore caducas.
<ov. met. 9.652>	Saepe etiam nymphae teneris Lelegeides ulnis
<ov. met. 9.653>	tollere conantur; saepe, ut medeatur amori,
<ov. met. 9.654>	praecipiunt surdaeque adhibent solacia menti:
<ov. met. 9.655>	muta iacet viridesque suis tenet unguibus herbas
<ov. met. 9.656>	Byblis, et umectat lacrimarum gramina rivus.
<ov. met. 9.657>	Naidas his venam, quae numquam arescere posset,
<ov. met. 9.658>	subposuisse ferunt: quid enim dare maius habebant?
<ov. met. 9.659>	Protinus, ut secto piceae de cortice guttae,
<ov. met. 9.660>	utve tenax gravida manat tellure bitumen,
<ov. met. 9.661>	utve sub adventu spirantis lene favoni
<ov. met. 9.662>	sole remollescit, quae frigore constitit, unda,
<ov. met. 9.663>	sic lacrimis consumpta suis Phoebeia Byblis
<ov. met. 9.664>	vertitur in fontem, qui nunc quoque vallibus illis
<ov. met. 9.665>	nomen habet dominae nigraque sub ilice manat.
<ov. met. 9.666>	Fama novi centum Cretaeas forsitan urbes
<ov. met. 9.667>	implesset monstri, si non miracula nuper
<ov. met. 9.668>	Iphide mutata Crete propiora tulisset.
<ov. met. 9.669>	Proxima Cnosiaco nam quondam Phaestia regno
<ov. met. 9.670>	progenuit tellus ignotum nomine Ligdum,
<ov. met. 9.671>	ingenua de plebe virum. Nec census in illo
<ov. met. 9.672>	nobilitate sua maior, sed vita fidesque
<ov. met. 9.673>	inculpata fuit. Gravidae qui coniugis aures
<ov. met. 9.674>	vocibus his monuit, cum iam prope partus adesset:
<ov. met. 9.675>	“Quae voveam, duo sunt; minimo ut relevere dolore,
<ov. met. 9.676>	utque marem parias; onerosior altera sors est,
<ov. met. 9.677>	et vires fortuna negat. Quod abominor, ergo
<ov. met. 9.678>	edita forte tuo fuerit si femina partu,
<ov. met. 9.679>	(invitus mando: pietas, ignosce!) necetur.”
<ov. met. 9.680>	Dixerat, et lacrimis vultus lavere profusis,
<ov. met. 9.681>	tam qui mandabat, quam cui mandata dabantur.
<ov. met. 9.682>	Sed tamen usque suum vanis Telethusa maritum
<ov. met. 9.683>	sollicitat precibus, ne spem sibi ponat in arto.
<ov. met. 9.684>	Certa sua est Ligdo sententia. Iamque ferendo
<ov. met. 9.685>	vix erat illa gravem maturo pondere ventrem,
<ov. met. 9.686>	cum medio noctis spatio sub imagine somni
<ov. met. 9.687>	Inachis ante torum, pompa comitata sacrorum,
<ov. met. 9.688>	aut stetit aut visa est. Inerant lunaria fronti
<ov. met. 9.689>	cornua cum spicis nitido flaventibus auro
<ov. met. 9.690>	et regale decus. Cum qua latrator Anubis
<ov. met. 9.691>	sanctaque Bubastis variusque coloribus Apis,
<ov. met. 9.692>	quique premit vocem digitoque silentia suadet,
<ov. met. 9.693>	sistraque erant numquamque satis quaesitus Osiris
<ov. met. 9.694>	plenaque somniferis serpens peregrina venenis.
<ov. met. 9.695>	Tum velut excussam somno et manifesta videntem
<ov. met. 9.696>	sic adfata dea est: “Pars o Telethusa mearum,
<ov. met. 9.697>	pone graves curas mandataque falle mariti.
<ov. met. 9.698>	Nec dubita, cum te partu Lucina levarit,
<ov. met. 9.699>	tollere quidquid erit. Dea sum auxiliaris opemque
<ov. met. 9.700>	exorata fero, nec te coluisse quereris
<ov. met. 9.701>	ingratum numen.” Monuit thalamoque recessit.
<ov. met. 9.702>	Laeta toro surgit purasque ad sidera supplex
<ov. met. 9.703>	Cressa manus tollens, rata sint sua visa, precatur.
<ov. met. 9.704>	Ut dolor increvit, seque ipsum pondus in auras
<ov. met. 9.705>	expulit et nata est ignaro femina patre,
<ov. met. 9.706>	iussit ali mater puerum mentita: fidemque
<ov. met. 9.707>	res habuit, neque erat ficti nisi conscia nutrix.
<ov. met. 9.708>	Vota pater solvit nomenque inponit avitum:
<ov. met. 9.709>	Iphis avus fuerat. Gavisa est nomine mater,
<ov. met. 9.710>	quod commune foret nec quemquam falleret illo.
<ov. met. 9.711>	Inde incepta pia mendacia fraude latebant:
<ov. met. 9.712>	cultus erat pueri, facies, quam sive puellae,
<ov. met. 9.713>	sive dares puero, fuerat formosus uterque.
<ov. met. 9.714>	Tertius interea decimo successerat annus,
<ov. met. 9.715>	cum pater, Iphi, tibi flavam despondet Ianthen,
<ov. met. 9.716>	inter Phaestiadas quae laudatissima formae
<ov. met. 9.717>	dote fuit virgo, Dictaeo nata Teleste.
<ov. met. 9.718>	Par aetas, par forma fuit, primasque magistris
<ov. met. 9.719>	accepere artes, elementa aetatis, ab isdem.
<ov. met. 9.720>	Hinc amor ambarum tetigit rude pectus et aequum
<ov. met. 9.721>	vulnus utrique dedit. Sed erat fiducia dispar:
<ov. met. 9.722>	coniugium pactaeque exspectat tempora taedae
<ov. met. 9.723>	quamque virum putat esse, virum fore credit Ianthe;
<ov. met. 9.724>	Iphis amat, qua posse frui desperat, et auget
<ov. met. 9.725>	hoc ipsum flammas, ardetque in virgine virgo;
<ov. met. 9.726>	vixque tenens lacrimas “quis me manet exitus” inquit,
<ov. met. 9.727>	“cognita quam nulli, quam prodigiosa novaeque
<ov. met. 9.728>	cura tenet Veneris? Si di mihi parcere vellent,
<ov. met. 9.729>	parcere debuerant; si non, et perdere vellent,
<ov. met. 9.730>	naturale malum saltem et de more dedissent.
<ov. met. 9.731>	Nec vaccam vaccae, nec equas amor urit equarum:
<ov. met. 9.732>	urit oves aries, sequitur sua femina cervum.
<ov. met. 9.733>	Sic et aves coeunt, interque animalia cuncta
<ov. met. 9.734>	femina femineo conrepta cupidine nulla est.
<ov. met. 9.735>	Vellem nulla forem! Ne non tamen omnia Crete
<ov. met. 9.736>	monstra ferat, taurum dilexit filia Solis,
<ov. met. 9.737>	femina nempe marem: meus est furiosior illo,
<ov. met. 9.738>	si verum profitemur, amor! Tamen illa secuta est
<ov. met. 9.739>	spem Veneris, tamen illa dolis et imagine vaccae
<ov. met. 9.740>	passa bovem est, et erat, qui deciperetur adulter!
<ov. met. 9.741>	Huc licet e toto sollertia confluat orbe,
<ov. met. 9.742>	ipse licet revolet ceratis Daedalus alis,
<ov. met. 9.743>	quid faciet? Num me puerum de virgine doctis
<ov. met. 9.744>	artibus efficiet? num te mutabit, Ianthe?
<ov. met. 9.745>	Quin animum firmas, teque ipsa reconligis, Iphi,
<ov. met. 9.746>	consiliique inopes et stultos excutis ignes?
<ov. met. 9.747>	Quid sis nata, vide, nisi te quoque decipis ipsa,
<ov. met. 9.748>	et pete quod fas est, et ama quod femina debes!
<ov. met. 9.749>	Spes est, quae capiat, spes est, quae pascit amorem:
<ov. met. 9.750>	hanc tibi res adimit. Non te custodia caro
<ov. met. 9.751>	arcet ab amplexu nec cauti cura mariti,
<ov. met. 9.752>	non patris asperitas, non se negat ipsa roganti:
<ov. met. 9.753>	nec tamen est potienda tibi, nec, ut omnia fiant,
<ov. met. 9.754>	esse potes felix, ut dique hominesque laborent.
<ov. met. 9.755>	Nunc quoque votorum nulla est pars vana meorum,
<ov. met. 9.756>	dique mihi faciles, quidquid valuere, dederunt;
<ov. met. 9.757>	quodque ego, vult genitor, vult ipsa socerque futurus.
<ov. met. 9.758>	At non vult natura, potentior omnibus istis,
<ov. met. 9.759>	quae mihi sola nocet. Venit ecce optabile tempus,
<ov. met. 9.760>	luxque iugalis adest, et iam mea fiet Ianthe—
<ov. met. 9.761>	nec mihi continget: mediis sitiemus in undis.
<ov. met. 9.762>	Pronuba quid Iuno, quid ad haec, Hymenaee, venitis
<ov. met. 9.763>	sacra, quibus qui ducat abest, ubi nubimus ambae?”
<ov. met. 9.764>	Pressit ab his vocem. Nec lenius altera virgo
<ov. met. 9.765>	aestuat, utque celer venias, Hymenaee, precatur.
<ov. met. 9.766>	Quod petit haec, Telethusa timens modo tempora differt,
<ov. met. 9.767>	nunc ficto languore moram trahit, omina saepe
<ov. met. 9.768>	visaque causatur. Sed iam consumpserat omnem
<ov. met. 9.769>	materiam ficti, dilataque tempora taedae
<ov. met. 9.770>	institerant, unusque dies restabat. At illa
<ov. met. 9.771>	crinalem capiti vittam nataeque sibique
<ov. met. 9.772>	detrahit et passis aram complexa capillis
<ov. met. 9.773>	“Isi, Paraetonium Mareoticaque arva Pharonque
<ov. met. 9.774>	quae colis et septem digestum in cornua Nilum:
<ov. met. 9.775>	fer, precor” inquit “opem nostroque medere timori!
<ov. met. 9.776>	Te, dea, te quondam tuaque haec insignia vidi
<ov. met. 9.777>	cunctaque cognovi, sonitum comitantiaque aera
<ov. met. 9.778>	sistrorum, memorique animo tua iussa notavi.
<ov. met. 9.779>	Quod videt haec lucem, quod non ego punior, ecce
<ov. met. 9.780>	consilium munusque tuum est. Miserere duarum
<ov. met. 9.781>	auxilioque iuva!” Lacrimae sunt verba secutae.
<ov. met. 9.782>	Visa dea est movisse suas (et moverat) aras,
<ov. met. 9.783>	et templi tremuere fores, imitataque lunam
<ov. met. 9.784>	cornua fulserunt, crepuitque sonabile sistrum.
<ov. met. 9.785>	Non secura quidem, fausto tamen omine laeta
<ov. met. 9.786>	mater abit templo: sequitur comes Iphis euntem,
<ov. met. 9.787>	quam solita est, maiore gradu, nec candor in ore
<ov. met. 9.788>	permanet, et vires augentur, et acrior ipse est
<ov. met. 9.789>	vultus, et incomptis brevior mensura capillis,
<ov. met. 9.790>	plusque vigoris adest, habuit quam femina. Nam quae
<ov. met. 9.791>	femina nuper eras, puer es. Date munera templis
<ov. met. 9.792>	nec timida gaudete fide! Dant munera templis,
<ov. met. 9.793>	addunt et titulum; titulus breve carmen habebat:
<ov. met. 9.794>	DONA·PUER·SOLVIT·QUAE·FEMINA . VOVERAT . IPHIS
<ov. met. 9.795>	Postera lux radiis latum patefecerat orbem,
<ov. met. 9.796>	cum Venus et Iuno sociosque Hymenaeus ad ignes
<ov. met. 9.797>	conveniunt, potiturque sua puer Iphis Ianthe.

<ov. met. 10.1>	Inde per inmensum croceo velatus amictu
<ov. met. 10.2>	aethera digreditur Ciconumque Hymenaeus ad oras
<ov. met. 10.3>	tendit et Orphea nequiquam voce vocatur.
<ov. met. 10.4>	Adfuit ille quidem, sed nec sollemnia verba
<ov. met. 10.5>	nec laetos vultus nec felix attulit omen.
<ov. met. 10.6>	Fax quoque, quam tenuit, lacrimoso stridula fumo
<ov. met. 10.7>	usque fuit nullosque invenit motibus ignes.
<ov. met. 10.8>	Exitus auspicio gravior: nam nupta per herbas
<ov. met. 10.9>	dum nova naiadum turba comitata vagatur,
<ov. met. 10.10>	occidit in talum serpentis dente recepto.
<ov. met. 10.11>	Quam satis ad superas postquam Rhodopeius auras
<ov. met. 10.12>	deflevit vates, ne non temptaret et umbras,
<ov. met. 10.13>	ad Styga Taenaria est ausus descendere porta;
<ov. met. 10.14>	perque leves populos simulacraque functa sepulcro
<ov. met. 10.15>	Persephonen adiit inamoenaque regna tenentem
<ov. met. 10.16>	umbrarum dominum. Pulsisque ad carmina nervis
<ov. met. 10.17>	sic ait: “O positi sub terra numina mundi,
<ov. met. 10.18>	in quem reccidimus, quidquid mortale creamur,
<ov. met. 10.19>	si licet et falsi positis ambagibus oris
<ov. met. 10.20>	vera loqui sinitis, non huc, ut opaca viderem
<ov. met. 10.21>	Tartara, descendi, nec uti villosa colubris
<ov. met. 10.22>	terna Medusaei vincirem guttura monstri:
<ov. met. 10.23>	causa viae est coniunx, in quam calcata venenum
<ov. met. 10.24>	vipera diffudit crescentesque abstulit annos.
<ov. met. 10.25>	Posse pati volui nec me temptasse negabo:
<ov. met. 10.26>	vicit Amor. Supera deus hic bene notus in ora est,
<ov. met. 10.27>	an sit et hic, dubito. Sed et hic tamen auguror esse;
<ov. met. 10.28>	famaque si veteris non est mentita rapinae,
<ov. met. 10.29>	vos quoque iunxit Amor. Per ego haec loca plena timoris,
<ov. met. 10.30>	per chaos hoc ingens vastique silentia regni,
<ov. met. 10.31>	Eurydices, oro, properata retexite fata.
<ov. met. 10.32>	Omnia debemur vobis, paulumque morati
<ov. met. 10.33>	serius aut citius sedem properamus ad unam.
<ov. met. 10.34>	Tendimus huc omnes, haec est domus ultima, vosque
<ov. met. 10.35>	humani generis longissima regna tenetis.
<ov. met. 10.36>	Haec quoque, cum iustos matura peregerit annos,
<ov. met. 10.37>	iuris erit vestri: pro munere poscimus usum.
<ov. met. 10.38>	Quod si fata negant veniam pro coniuge, certum est
<ov. met. 10.39>	nolle redire mihi: leto gaudete duorum.”
<ov. met. 10.40>	Talia dicentem nervosque ad verba moventem
<ov. met. 10.41>	exsangues flebant animae: nec Tantalus undam
<ov. met. 10.42>	captavit refugam, stupuitque Ixionis orbis,
<ov. met. 10.43>	nec carpsere iecur volucres, urnisque vacarunt
<ov. met. 10.44>	Belides, inque tuo sedisti, Sisyphe, saxo.
<ov. met. 10.45>	Tunc primum lacrimis victarum carmine fama est
<ov. met. 10.46>	Eumenidum maduisse genas. Nec regia coniunx
<ov. met. 10.47>	sustinet oranti nec qui regit ima negare,
<ov. met. 10.48>	Eurydicenque vocant. Umbras erat illa recentes
<ov. met. 10.49>	inter et incessit passu de vulnere tardo.
<ov. met. 10.50>	Hanc simul et legem Rhodopeius accipit Orpheus,
<ov. met. 10.51>	ne flectat retro sua lumina, donec Avernas
<ov. met. 10.52>	exierit valles: aut inrita dona futura.
<ov. met. 10.53>	Carpitur acclivis per muta silentia trames,
<ov. met. 10.54>	arduus, obscurus, caligine densus opaca.
<ov. met. 10.55>	Nec procul afuerunt telluris margine summae:
<ov. met. 10.56>	hic, ne deficeret, metuens avidusque videndi
<ov. met. 10.57>	flexit amans oculos; et protinus illa relapsa est,
<ov. met. 10.58>	bracchiaque intendens prendique et prendere certans
<ov. met. 10.59>	nil nisi cedentes infelix arripit auras.
<ov. met. 10.60>	Iamque iterum moriens non est de coniuge quicquam
<ov. met. 10.61>	questa suo: quid enim nisi se quereretur amatam?
<ov. met. 10.62>	Supremumque “vale,” quod iam vix auribus ille
<ov. met. 10.63>	acciperet, dixit revolutaque rursus eodem est.
<ov. met. 10.64>	Non aliter stupuit gemina nece coniugis Orpheus,
<ov. met. 10.65>	quam tria qui timidus, medio portante catenas,
<ov. met. 10.66>	colla canis vidit, quem non pavor ante reliquit,
<ov. met. 10.67>	quam natura prior, saxo per corpus oborto;
<ov. met. 10.68>	quique in se crimen traxit voluitque videri
<ov. met. 10.69>	Olenos esse nocens, tuque, o confisa figurae,
<ov. met. 10.70>	infelix Lethaea, tuae, iunctissima quondam
<ov. met. 10.71>	pectora, nunc lapides, quos umida sustinet Ide.
<ov. met. 10.72>	Orantem frustraque iterum transire volentem
<ov. met. 10.73>	portitor arcuerat. Septem tamen ille diebus
<ov. met. 10.74>	squalidus in ripa Cereris sine munere sedit:
<ov. met. 10.75>	cura dolorque animi lacrimaeque alimenta fuere.
<ov. met. 10.76>	Esse deos Erebi crudeles questus, in altam
<ov. met. 10.77>	se recipit Rhodopen pulsumque aquilonibus Haemum.
<ov. met. 10.78>	Tertius aequoreis inclusum piscibus annum
<ov. met. 10.79>	finierat Titan, omnemque refugerat Orpheus
<ov. met. 10.80>	femineam venerem, seu quod male cesserat illi,
<ov. met. 10.81>	sive fidem dederat. Multas tamen ardor habebat
<ov. met. 10.82>	iungere se vati, multae doluere repulsae.
<ov. met. 10.83>	Ille etiam Thracum populis fuit auctor amorem
<ov. met. 10.84>	in teneros transferre mares citraque iuventam
<ov. met. 10.85>	aetatis breve ver et primos carpere flores.
<ov. met. 10.86>	Collis erat collemque super planissima campi
<ov. met. 10.87>	area, quam viridem faciebant graminis herbae.
<ov. met. 10.88>	Umbra loco deerat: qua postquam parte resedit
<ov. met. 10.89>	dis genitus vates et fila sonantia movit, 
<ov. met. 10.90>	umbra loco venit. Non Chaonis afuit arbor.
<ov. met. 10.91>	non nemus Heliadum, non frondibus aesculus altis,
<ov. met. 10.92>	nec tiliae molles, nec fagus et innuba laurus,
<ov. met. 10.93>	et coryli fragiles et fraxinus utilis hastis
<ov. met. 10.94>	enodisque abies curvataque glandibus ilex
<ov. met. 10.95>	et platanus genialis acerque coloribus impar
<ov. met. 10.96>	amnicolaeque simul salices et aquatica lotos
<ov. met. 10.97>	perpetuoque virens buxum tenuesque myricae
<ov. met. 10.98>	et bicolor myrtus et bacis caerula tinus.
<ov. met. 10.99>	Vos quoque, flexipedes hederae, venistis et una
<ov. met. 10.100>	pampineae vites et amictae vitibus ulmi,
<ov. met. 10.101>	ornique et piceae pomoque onerata rubenti
<ov. met. 10.102>	arbutus et lentae, victoris praemia, palmae
<ov. met. 10.103>	et succincta comas hirsutaque vertice pinus,
<ov. met. 10.104>	grata deum matri; siquidem Cybeleius Attis
<ov. met. 10.105>	exuit hac hominem truncoque induruit illo.
<ov. met. 10.106>	Adfuit huic turbae metas imitata cupressus,
<ov. met. 10.107>	nunc arbor, puer ante deo dilectus ab illo,
<ov. met. 10.108>	qui citharam nervis et nervis temperat arcum.
<ov. met. 10.109>	Namque sacer nymphis Carthaea tenentibus arva
<ov. met. 10.110>	ingens cervus erat, lateque patentibus altas
<ov. met. 10.111>	ipse suo capiti praebebat cornibus umbras.
<ov. met. 10.112>	Cornua fulgebant auro, demissaque in armos
<ov. met. 10.113>	pendebant tereti gemmata monilia collo.
<ov. met. 10.114>	Bulla super frontem parvis argentea loris
<ov. met. 10.115>	vincta movebatur parilique aetate: nitebant
<ov. met. 10.116>	auribus e geminis circum cava tempora bacae.
<ov. met. 10.117>	Isque metu vacuus naturalique pavore
<ov. met. 10.118>	deposito celebrare domos mulcendaque colla
<ov. met. 10.119>	quamlibet ignotis manibus praebere solebat.
<ov. met. 10.120>	Sed tamen ante alios, Ceae pulcherrime gentis,
<ov. met. 10.121>	gratus erat, Cyparisse, tibi. Tu pabula cervum
<ov. met. 10.122>	ad nova, tu liquidi ducebas fontis ad undam,
<ov. met. 10.123>	tu modo nectebas varios per cornua flores,
<ov. met. 10.124>	nunc eques in tergo residens huc laetus et illuc
<ov. met. 10.125>	mollia purpureis frenabas ora capistris.
<ov. met. 10.126>	Aestus erat mediusque dies, solisque vapore
<ov. met. 10.127>	concava litorei fervebant bracchia cancri:
<ov. met. 10.128>	fessus in herbosa posuit sua corpora terra
<ov. met. 10.129>	cervus et arborea frigus ducebat ab umbra.
<ov. met. 10.130>	Hunc puer imprudens iaculo Cyparissus acuto
<ov. met. 10.131>	fixit; et ut saevo morientem vulnere vidit,
<ov. met. 10.132>	velle mori statuit. Quae non solacia Phoebus
<ov. met. 10.133>	dixit et ut leviter pro materiaque doleret,
<ov. met. 10.134>	admonuit! Gemit ille tamen munusque supremum
<ov. met. 10.135>	hoc petit a superis, ut tempore lugeat omni.
<ov. met. 10.136>	Iamque per inmensos egesto sanguine fletus
<ov. met. 10.137>	in viridem verti coeperunt membra colorem,
<ov. met. 10.138>	et modo qui nivea pendebant fronte capilli,
<ov. met. 10.139>	horrida caesaries fieri sumptoque rigore
<ov. met. 10.140>	sidereum gracili spectare cacumine caelum.
<ov. met. 10.141>	Ingemuit tristisque deus “lugebere nobis
<ov. met. 10.142>	lugebisque alios aderisque dolentibus” inquit.
<ov. met. 10.143>	Tale nemus vates attraxerat inque ferarum
<ov. met. 10.144>	concilio medius turba volucrumque sedebat.
<ov. met. 10.145>	Ut satis impulsas temptavit pollice chordas
<ov. met. 10.146>	et sensit varios, quamvis diversa sonarent,
<ov. met. 10.147>	concordare modos, hoc vocem carmine movit:
<ov. met. 10.148>	“Ab Iove, Musa parens, (cedunt Iovis omnia regno!)
<ov. met. 10.149>	carmina nostra move! Iovis est mihi saepe potestas
<ov. met. 10.150>	dicta prius: cecini plectro graviore Gigantas
<ov. met. 10.151>	sparsaque Phlegraeis victricia fulmina campis:
<ov. met. 10.152>	nunc opus est leviore lyra, puerosque canamus
<ov. met. 10.153>	dilectos superis, inconcessisque puellas
<ov. met. 10.154>	ignibus attonitas meruisse libidine poenam.
<ov. met. 10.155>	Rex superum Phrygii quondam Ganymedis amore
<ov. met. 10.156>	arsit, et inventum est aliquid, quod Iuppiter esse,
<ov. met. 10.157>	quam quod erat, mallet. Nulla tamen alite verti
<ov. met. 10.158>	dignatur, nisi quae posset sua fulmina ferre.
<ov. met. 10.159>	Nec mora, percusso mendacibus aere pennis
<ov. met. 10.160>	abripit Iliaden; qui nunc quoque pocula miscet
<ov. met. 10.161>	invitaque Iovi nectar Iunone ministrat.
<ov. met. 10.162>	Te quoque, Amyclide, posuisset in aethere Phoebus,
<ov. met. 10.163>	tristia si spatium ponendi fata dedissent.
<ov. met. 10.164>	Qua licet, aeternus tamen es: quotiensque repellit
<ov. met. 10.165>	ver hiemem piscique aries succedit aquoso,
<ov. met. 10.166>	tu totiens oreris viridique in caespite flores.
<ov. met. 10.167>	Te meus ante omnes genitor dilexit, et orbe
<ov. met. 10.168>	in medio positi caruerunt praeside Delphi,
<ov. met. 10.169>	dum deus Eurotan inmunitamque frequentat
<ov. met. 10.170>	Sparten. Nec citharae nec sunt in honore sagittae:
<ov. met. 10.171>	inmemor ipse sui non retia ferre recusat,
<ov. met. 10.172>	non tenuisse canes, non per iuga montis iniqui
<ov. met. 10.173>	ire comes, longaque alit adsuetudine flammas.
<ov. met. 10.174>	Iamque fere medius Titan venientis et actae
<ov. met. 10.175>	noctis erat spatioque pari distabat utrimque:
<ov. met. 10.176>	corpora veste levant et suco pinguis olivi
<ov. met. 10.177>	splendescunt latique ineunt certamina disci.
<ov. met. 10.178>	Quem prius aerias libratum Phoebus in auras
<ov. met. 10.179>	misit et oppositas disiecit pondere nubes.
<ov. met. 10.180>	Reccidit in solidam longo post tempore terram
<ov. met. 10.181>	pondus et exhibuit iunctam cum viribus artem.
<ov. met. 10.182>	Protinus imprudens actusque cupidine lusus
<ov. met. 10.183>	tollere Taenarides orbem properabat. At illum
<ov. met. 10.184>	dura repercusso subiecit verbere tellus
<ov. met. 10.185>	in vultus, Hyacinthe, tuos. Expalluit aeque
<ov. met. 10.186>	quam puer ipse deus conlapsosque excipit artus,
<ov. met. 10.187>	et modo te refovet, modo tristia vulnera siccat,
<ov. met. 10.188>	nunc animam admotis fugientem sustinet herbis.
<ov. met. 10.189>	Nil prosunt artes: erat inmedicabile vulnus.
<ov. met. 10.190>	Ut siquis violas rigidumve papaver in horto
<ov. met. 10.191>	liliaque infringat fulvis horrentia linguis,
<ov. met. 10.192>	marcida demittant subito caput illa vietum
<ov. met. 10.193>	nec se sustineant spectentque cacumine terram:
<ov. met. 10.194>	sic vultus moriens iacet, et defecta vigore
<ov. met. 10.195>	ipsa sibi est oneri cervix umeroque recumbit.
<ov. met. 10.196>	‘Laberis, Oebalide, prima fraudate iuventa,’
<ov. met. 10.197>	Phoebus ait ‘videoque tuum, mea crimina, vulnus.
<ov. met. 10.198>	Tu dolor es facinusque meum: mea dextera leto
<ov. met. 10.199>	inscribenda tuo est! Ego sum tibi funeris auctor.
<ov. met. 10.200>	Quae mea culpa tamen? Nisi si lusisse vocari
<ov. met. 10.201>	culpa potest, nisi culpa potest et amasse vocari.
<ov. met. 10.202>	Atque utinam merito vitam tecumque liceret
<ov. met. 10.203>	reddere! Quod quoniam fatali lege tenemur,
<ov. met. 10.204>	semper eris mecum memorique haerebis in ore.
<ov. met. 10.205>	Te lyra pulsa manu, te carmina nostra sonabunt,
<ov. met. 10.206>	flosque novus scripto gemitus imitabere nostros.
<ov. met. 10.207>	Tempus et illud erit, quo se fortissimus heros
<ov. met. 10.208>	addat in hunc florem folioque legatur eodem.’
<ov. met. 10.209>	Talia dum vero memorantur Apollinis ore,
<ov. met. 10.210>	ecce cruor, qui fusus humo signaverat herbas,
<ov. met. 10.211>	desinit esse cruor, Tyrioque nitentior ostro
<ov. met. 10.212>	flos oritur formamque capit quam lilia, si non
<ov. met. 10.213>	purpureus color his, argenteus esset in illis.
<ov. met. 10.214>	Non satis hoc Phoebo est (is enim fuit auctor honoris):
<ov. met. 10.215>	ipse suos gemitus foliis inscribit, et AI AI
<ov. met. 10.216>	flos habet inscriptum, funestaque littera dicta est.
<ov. met. 10.217>	Nec genuisse pudet Sparten Hyacinthon, honorque
<ov. met. 10.218>	durat in hoc aevi, celebrandaque more priorum
<ov. met. 10.219>	annua praelata redeunt Hyacinthia pompa.
<ov. met. 10.220>	At si forte roges fecundam Amathunta metallis,
<ov. met. 10.221>	an genuisse velit Propoetidas, abnuat aeque
<ov. met. 10.222>	atque illos, gemino quondam quibus aspera cornu
<ov. met. 10.223>	frons erat: unde etiam nomen traxere Cerastae.
<ov. met. 10.224>	Ante fores horum stabat Iovis Hospitis ara;
<ov. met. 10.225>	ignarus sceleris quam siquis sanguine tinctam
<ov. met. 10.226>	advena vidisset, mactatos crederet illic
<ov. met. 10.227>	lactantes vitulos Amathusiacasque bidentes:
<ov. met. 10.228>	hospes erat caesus. Sacris offensa nefandis
<ov. met. 10.229>	ipsa suas urbes Ophiusiaque arva parabat
<ov. met. 10.230>	deserere alma Venus. ‘Sed quid loca grata, quid urbes
<ov. met. 10.231>	peccavere meae? Quod’ dixit ‘crimen in illis?
<ov. met. 10.232>	Exsilio poenam potius gens impia pendat,
<ov. met. 10.233>	vel nece, vel siquid medium est mortisque fugaeque.
<ov. met. 10.234>	Idque quid esse potest, nisi versae poena figurae?’
<ov. met. 10.235>	Dum dubitat, quo mutet eos, ad cornua vultum
<ov. met. 10.236>	flexit et admonita est haec illis posse relinqui:
<ov. met. 10.237>	grandiaque in torvos transformat membra iuvencos.
<ov. met. 10.238>	Sunt tamen obscenae Venerem Propoetides ausae
<ov. met. 10.239>	esse negare deam. Pro quo sua, numinis ira,
<ov. met. 10.240>	corpora cum forma primae vulgasse feruntur:
<ov. met. 10.241>	utque pudor cessit sanguisque induruit oris,
<ov. met. 10.242>	in rigidum parvo silicem discrimine versae.
<ov. met. 10.243>	Quas quia Pygmalion aevum per crimen agentes
<ov. met. 10.244>	viderat, offensus vitiis, quae plurima menti
<ov. met. 10.245>	femineae natura dedit, sine coniuge caelebs
<ov. met. 10.246>	vivebat thalamique diu consorte carebat.
<ov. met. 10.247>	Interea niveum mira feliciter arte
<ov. met. 10.248>	sculpsit ebur formamque dedit, qua femina nasci
<ov. met. 10.249>	nulla potest: operisque sui concepit amorem.
<ov. met. 10.250>	Virginis est verae facies, quam vivere credas,
<ov. met. 10.251>	et, si non obstet reverentia, velle moveri:
<ov. met. 10.252>	ars adeo latet arte sua. Miratur et haurit
<ov. met. 10.253>	pectore Pygmalion simulati corporis ignes.
<ov. met. 10.254>	Saepe manus operi temptantes admovet, an sit
<ov. met. 10.255>	corpus an illud ebur: nec adhuc ebur esse fatetur.
<ov. met. 10.256>	Oscula dat reddique putat loquiturque tenetque,
<ov. met. 10.257>	et credit tactis digitos insidere membris,
<ov. met. 10.258>	et metuit, pressos veniat ne livor in artus.
<ov. met. 10.259>	Et modo blanditias adhibet, modo grata puellis
<ov. met. 10.260>	munera fert illi conchas teretesque lapillos
<ov. met. 10.261>	et parvas volucres et flores mille colorum
<ov. met. 10.262>	liliaque pictasque pilas et ab arbore lapsas
<ov. met. 10.263>	Heliadum lacrimas; ornat quoque vestibus artus,
<ov. met. 10.264>	dat digitis gemmas, dat longa monilia collo:
<ov. met. 10.265>	aure leves bacae, redimicula pectore pendent.
<ov. met. 10.266>	Cuncta decent: nec nuda minus formosa videtur.
<ov. met. 10.267>	Conlocat hanc stratis concha Sidonide tinctis
<ov. met. 10.268>	appellatque tori sociam, acclinataque colla
<ov. met. 10.269>	mollibus in plumis, tamquam sensura, reponit.
<ov. met. 10.270>	Festa dies Veneris tota celeberrima Cypro
<ov. met. 10.271>	venerat, et pandis inductae cornibus aurum
<ov. met. 10.272>	conciderant ictae nivea cervice iuvencae,
<ov. met. 10.273>	turaque fumabant: cum munere functus ad aras
<ov. met. 10.274>	constitit et timide, ‘si di dare cuncta potestis,
<ov. met. 10.275>	sit coniunx, opto’ (non ausus ‘eburnea virgo’
<ov. met. 10.276>	dicere) Pygmalion ‘similis mea’ dixit ‘eburnae.’
<ov. met. 10.277>	Sensit, ut ipsa suis aderat Venus aurea festis,
<ov. met. 10.278>	vota quid illa velint; et, amici numinis omen,
<ov. met. 10.279>	flamma ter accensa est apicemque per aera duxit.
<ov. met. 10.280>	Ut rediit, simulacra suae petit ille puellae
<ov. met. 10.281>	incumbensque toro dedit oscula: visa tepere est.
<ov. met. 10.282>	Admovet os iterum, manibus quoque pectora temptat:
<ov. met. 10.283>	temptatum mollescit ebur positoque rigore
<ov. met. 10.284>	subsidit digitis ceditque, ut Hymettia sole
<ov. met. 10.285>	cera remollescit tractataque pollice multas
<ov. met. 10.286>	flectitur in facies ipsoque fit utilis usu.
<ov. met. 10.287>	Dum stupet et dubie gaudet fallique veretur,
<ov. met. 10.288>	rursus amans rursusque manu sua vota retractat.
<ov. met. 10.289>	Corpus erat: saliunt temptatae pollice venae.
<ov. met. 10.290>	Tum vero Paphius plenissima concipit heros
<ov. met. 10.291>	verba, quibus Veneri grates agat, oraque tandem
<ov. met. 10.292>	ore suo non falsa premit: dataque oscula virgo
<ov. met. 10.293>	sensit et erubuit timidumque ad lumina lumen
<ov. met. 10.294>	attollens pariter cum caelo vidit amantem.
<ov. met. 10.295>	Coniugio, quod fecit, adest dea. Iamque coactis
<ov. met. 10.296>	cornibus in plenum noviens lunaribus orbem
<ov. met. 10.297>	illa Paphon genuit, de qua tenet insula nomen.
<ov. met. 10.298>	Editus hac ille est, qui, si sine prole fuisset,
<ov. met. 10.299>	inter felices Cinyras potuisset haberi.
<ov. met. 10.300>	Dira canam: procul hinc natae, procul este parentes!
<ov. met. 10.301>	Aut, mea si vestras mulcebunt carmina mentes,
<ov. met. 10.302>	desit in hac mihi parte fides, nec credite factum,
<ov. met. 10.303>	vel, si credetis, facti quoque credite poenam.
<ov. met. 10.304>	Si tamen admissum sinit hoc natura videri,
<ov. met. 10.305>	[gentibus Ismariis et nostro gratulor orbi,]
<ov. met. 10.306>	gratulor huic terrae, quod abest regionibus illis,
<ov. met. 10.307>	quae tantum genuere nefas. Sit dives amomo
<ov. met. 10.308>	cinnamaque costumque suum sudataque ligno
<ov. met. 10.309>	tura ferat floresque alios Panchaia tellus,
<ov. met. 10.310>	dum ferat et murram: tanti nova non fuit arbor.
<ov. met. 10.311>	Ipse negat nocuisse tibi sua tela Cupido,
<ov. met. 10.312>	Myrrha, facesque suas a crimine vindicat isto.
<ov. met. 10.313>	Stipite te Stygio tumidisque adflavit echidnis
<ov. met. 10.314>	e tribus una soror. Scelus est odisse parentem:
<ov. met. 10.315>	hic amor est odio maius scelus. Undique lecti
<ov. met. 10.316>	te cupiunt proceres, totoque oriente iuventus
<ov. met. 10.317>	ad thalami certamen adest. Ex omnibus unum
<ov. met. 10.318>	elige, Myrrha, virum: dum ne sit in omnibus unus.
<ov. met. 10.319>	Illa quidem sentit foedoque repugnat amori
<ov. met. 10.320>	et secum ‘quo mente feror? quid molior?’ inquit:
<ov. met. 10.321>	‘di, precor, et pietas sacrataque iura parentum,
<ov. met. 10.322>	hoc prohibete nefas scelerique resistite nostro, —
<ov. met. 10.323>	si tamen hoc scelus est. Sed enim damnare negatur
<ov. met. 10.324>	hanc venerem pietas, coeuntque animalia nullo
<ov. met. 10.325>	cetera delicto. Nec habetur turpe iuvencae
<ov. met. 10.326>	ferre patrem tergo, fit equo sua filia coniunx,
<ov. met. 10.327>	quasque creavit init pecudes caper, ipsaque, cuius
<ov. met. 10.328>	semine concepta est, ex illo concipit ales.
<ov. met. 10.329>	Felices, quibus ista licent! Humana malignas
<ov. met. 10.330>	cura dedit leges, et quod natura remittit,
<ov. met. 10.331>	invida iura negant. Gentes tamen esse feruntur,
<ov. met. 10.332>	in quibus et nato genetrix et nata parenti
<ov. met. 10.333>	iungitur, ut pietas geminato crescat amore.
<ov. met. 10.334>	Me miseram, quod non nasci mihi contigit illic,
<ov. met. 10.335>	fortunaque loci laedor! — Quid in ista revolvor?
<ov. met. 10.336>	Spes interdictae discedite! Dignus amari
<ov. met. 10.337>	ille, sed ut pater, est. — Ergo si filia magni
<ov. met. 10.338>	non essem Cinyrae, Cinyrae concumbere possem;
<ov. met. 10.339>	nunc quia iam meus est, non est meus, ipsaque damno
<ov. met. 10.340>	est mihi proximitas: aliena potentior essem.
<ov. met. 10.341>	Ire libet procul hinc patriaeque relinquere fines,
<ov. met. 10.342>	dum scelus effugiam. Retinet malus ardor amantem,
<ov. met. 10.343>	ut praesens spectem Cinyram tangamque loquarque
<ov. met. 10.344>	osculaque admoveam, si nil conceditur ultra.
<ov. met. 10.345>	Ultra autem spectare aliquid potes, impia virgo?
<ov. met. 10.346>	Et quot confundas et iura et nomina, sentis!
<ov. met. 10.347>	Tune eris et matris paelex et adultera patris?
<ov. met. 10.348>	Tune soror nati genetrixque vocabere fratris?
<ov. met. 10.349>	Nec metues atro crinitas angue sorores,
<ov. met. 10.350>	quas facibus saevis oculos atque ora petentes
<ov. met. 10.351>	noxia corda vident? At tu, dum corpore non es
<ov. met. 10.352>	passa nefas, animo ne concipe, neve potentis
<ov. met. 10.353>	concubitu vetito naturae pollue foedus.
<ov. met. 10.354>	Velle puta: res ipsa vetat. Pius ille memorque est
<ov. met. 10.355>	moris — et o vellem similis furor esset in illo!’
<ov. met. 10.356>	Dixerat, at Cinyras, quem copia digna procorum,
<ov. met. 10.357>	quid faciat, dubitare facit, scitatur ab ipsa
<ov. met. 10.358>	nominibus dictis, cuius velit esse mariti.
<ov. met. 10.359>	Illa silet primo, patriisque in vultibus haerens
<ov. met. 10.360>	aestuat et tepido suffundit lumina rore.
<ov. met. 10.361>	Virginei Cinyras haec credens esse timoris,
<ov. met. 10.362>	flere vetat siccatque genas atque oscula iungit.
<ov. met. 10.363>	Myrrha datis nimium gaudet: consultaque, qualem
<ov. met. 10.364>	optet habere virum, ‘similem tibi’ dixit. At ille
<ov. met. 10.365>	non intellectam vocem conlaudat et ‘esto
<ov. met. 10.366>	tam pia semper’ ait. Pietatis nomine dicto
<ov. met. 10.367>	demisit vultus sceleris sibi conscia virgo.
<ov. met. 10.368>	Noctis erat medium, curasque et corpora somnus
<ov. met. 10.369>	solverat. At virgo Cinyreia pervigil igni
<ov. met. 10.370>	carpitur indomito furiosaque vota retractat.
<ov. met. 10.371>	Et modo desperat, modo vult temptare, pudetque
<ov. met. 10.372>	et cupit, et, quid agat, non invenit. Utque securi
<ov. met. 10.373>	saucia trabs ingens, ubi plaga novissima restat,
<ov. met. 10.374>	quo cadat, in dubio est omnique a parte timetur:
<ov. met. 10.375>	sic animus vario labefactus vulnere nutat
<ov. met. 10.376>	huc levis atque illuc momentaque sumit utroque.
<ov. met. 10.377>	Nec modus aut requies, nisi mors, reperitur amoris.
<ov. met. 10.378>	Mors placet. Erigitur laqueoque innectere fauces
<ov. met. 10.379>	destinat et zona summo de poste revincta
<ov. met. 10.380>	‘care vale Cinyra causamque intellege mortis!’
<ov. met. 10.381>	dixit et aptabat pallenti vincula collo.
<ov. met. 10.382>	Murmura verborum fidas nutricis ad aures
<ov. met. 10.383>	pervenisse ferunt limen servantis alumnae.
<ov. met. 10.384>	Surgit anus reseratque fores, mortisque paratae
<ov. met. 10.385>	instrumenta videns spatio conclamat eodem
<ov. met. 10.386>	seque ferit scinditque sinus ereptaque collo
<ov. met. 10.387>	vincula dilaniat. Tum denique flere vacavit,
<ov. met. 10.388>	tum dare complexus laqueique requirere causam.
<ov. met. 10.389>	Muta silet virgo terramque inmota tuetur
<ov. met. 10.390>	et deprensa dolet tardae conamina mortis.
<ov. met. 10.391>	Instat anus canosque suos et inania nudans
<ov. met. 10.392>	ubera per cunas alimentaque prima precatur,
<ov. met. 10.393>	ut sibi committat, quidquid dolet. Illa rogantem
<ov. met. 10.394>	aversata gemit. Certa est exquirere nutrix
<ov. met. 10.395>	nec solam spondere fidem: ‘dic’ inquit ‘opemque
<ov. met. 10.396>	me sine ferre tibi; non est mea pigra senectus.
<ov. met. 10.397>	Seu furor est, habeo, quae carmine sanet et herbis,
<ov. met. 10.398>	sive aliquis nocuit, magico lustrabere ritu,
<ov. met. 10.399>	ira deum sive est, sacris placabilis ira.
<ov. met. 10.400>	Quid rear ulterius ? Certe fortuna domusque
<ov. met. 10.401>	sospes et in cursu est, vivit genetrixque paterque.’
<ov. met. 10.402>	Myrrha, patre audito, suspiria duxit ab imo
<ov. met. 10.403>	pectore. Nec nutrix etiamnum concipit ullum
<ov. met. 10.404>	mente nefas, aliquemque tamen praesentit amorem;
<ov. met. 10.405>	propositique tenax, quodcumque est, orat, ut ipsi
<ov. met. 10.406>	indicet, et gremio lacrimantem tollit anili
<ov. met. 10.407>	atque ita complectens infirmis membra lacertis
<ov. met. 10.408>	‘sensimus,’ inquit ‘amas! sed et hic mea (pone timorem)
<ov. met. 10.409>	sedulitas erit apta tibi, nec sentiet umquam
<ov. met. 10.410>	hoc pater.’ Exsiluit gremio furibunda torumque
<ov. met. 10.411>	ore premens ‘discede, precor, miseroque pudori
<ov. met. 10.412>	parce!’ ait. Instanti ‘discede, aut desine’ dixit
<ov. met. 10.413>	‘quaerere, quid doleam: scelus est, quod scire laboras.’
<ov. met. 10.414>	Horret anus tremulasque manus annisque metuque
<ov. met. 10.415>	tendit et ante pedes supplex procumbit alumnae
<ov. met. 10.416>	et modo blanditur, modo, si non conscia fiat,
<ov. met. 10.417>	terret; et indicium laquei coeptaeque minatur
<ov. met. 10.418>	mortis et officium commisso spondet amori.
<ov. met. 10.419>	Extulit illa caput lacrimisque implevit obortis
<ov. met. 10.420>	pectora nutricis; conataque saepe fateri
<ov. met. 10.421>	saepe tenet vocem, pudibundaque vestibus ora
<ov. met. 10.422>	texit et ‘o’ dixit ‘felicem coniuge matrem!’
<ov. met. 10.423>	Hactenus, et gemuit. Gelidus nutricis in artus
<ov. met. 10.424>	ossaque (sensit enim) penetrat tremor, albaque toto
<ov. met. 10.425>	vertice canities rigidis stetit hirta capillis.
<ov. met. 10.426>	Multaque, ut excuteret diros, si posset, amores,
<ov. met. 10.427>	addidit: at virgo scit se non falsa moneri,
<ov. met. 10.428>	certa mori tamen est, si non potiatur amore.
<ov. met. 10.429>	‘Vive,’ ait haec ‘potiere tuo’ — et, non ausa ‘parente’
<ov. met. 10.430>	dicere, conticuit promissaque numine firmat.
<ov. met. 10.431>	Festa piae Cereris celebrabant annua matres
<ov. met. 10.432>	illa, quibus nivea velatae corpora veste
<ov. met. 10.433>	primitias frugum dant spicea serta suarum
<ov. met. 10.434>	perque novem noctes venerem tactusque viriles
<ov. met. 10.435>	in vetitis numerant. Turba Cenchreis in illa
<ov. met. 10.436>	regis adest coniunx, arcanaque sacra frequentat.
<ov. met. 10.437>	Ergo legitima vacuus dum coniuge lectus,
<ov. met. 10.438>	nacta gravem vino Cinyram male sedula nutrix,
<ov. met. 10.439>	nomine mentito veros exponit amores
<ov. met. 10.440>	et faciem laudat. Quaesitis virginis annis
<ov. met. 10.441>	‘par’ ait ‘est Myrrhae.’ Quam postquam adducere iussa est
<ov. met. 10.442>	utque domum rediit, ‘gaude mea’ dixit ‘alumna:
<ov. met. 10.443>	vicimus.’ Infelix non toto pectore sentit
<ov. met. 10.444>	laetitiam virgo, praesagaque pectora maerent;
<ov. met. 10.445>	sed tamen et gaudet: tanta est discordia mentis.
<ov. met. 10.446>	Tempus erat, quo cuncta silent, interque triones
<ov. met. 10.447>	flexerat obliquo plaustrum temone Bootes:
<ov. met. 10.448>	ad facinus venit illa suum. Fugit aurea caelo
<ov. met. 10.449>	luna, tegunt nigrae latitantia sidera nubes:
<ov. met. 10.450>	nox caret igne suo. Primus tegis, Icare, vultus
<ov. met. 10.451>	Erigoneque pio sacrata parentis amore.
<ov. met. 10.452>	Ter pedis offensi signo est revocata, ter omen
<ov. met. 10.453>	funereus bubo letali carmine fecit:
<ov. met. 10.454>	it tamen, et tenebrae minuunt noxque atra pudorem;
<ov. met. 10.455>	nutricisque manum laeva tenet, altera motu
<ov. met. 10.456>	caecum iter explorat. Thalami iam limina tangit,
<ov. met. 10.457>	iamque fores aperit, iam ducitur intus: at illi
<ov. met. 10.458>	poplite succiduo genua intremuere, fugitque
<ov. met. 10.459>	et color et sanguis, animusque relinquit euntem.
<ov. met. 10.460>	Quoque suo propior sceleri est, magis horret, et ausi
<ov. met. 10.461>	paenitet, et vellet non cognita posse reverti.
<ov. met. 10.462>	Cunctantem longaeva manu deducit et alto
<ov. met. 10.463>	admotam lecto cum traderet ‘accipe,’ dixit
<ov. met. 10.464>	‘ista tua est, Cinyra’ devotaque corpora iunxit.
<ov. met. 10.465>	Accipit obsceno genitor sua viscera lecto
<ov. met. 10.466>	virgineosque metus levat hortaturque timentem.
<ov. met. 10.467>	Forsitan aetatis quoque nomine ‘filia’ dixit,
<ov. met. 10.468>	dixit et illa ‘pater,’ sceleri ne nomina desint.
<ov. met. 10.469>	Plena patris thalamis excedit et impia diro
<ov. met. 10.470>	semina fert utero conceptaque crimina portat.
<ov. met. 10.471>	Postera nox facinus geminat. Nec finis in illa est:
<ov. met. 10.472>	cum tandem Cinyras, avidus cognoscere amantem
<ov. met. 10.473>	post tot concubitus, inlato lumine vidit
<ov. met. 10.474>	et scelus et natam, verbisque dolore retentis
<ov. met. 10.475>	pendenti nitidum vagina deripit ensem.
<ov. met. 10.476>	Myrrha fugit, tenebrisque et caecae munere noctis
<ov. met. 10.477>	intercepta neci est: latosque vagata per agros
<ov. met. 10.478>	palmiferos Arabas Panchaeaque rura reliquit;
<ov. met. 10.479>	perque novem erravit redeuntis cornua lunae,
<ov. met. 10.480>	cum tandem terra requievit fessa Sabaea;
<ov. met. 10.481>	vixque uteri portabat onus. Tum nescia voti
<ov. met. 10.482>	atque inter mortisque metus et taedia vitae
<ov. met. 10.483>	est tales complexa preces: ‘O siqua patetis
<ov. met. 10.484>	numina confessis, merui nec triste recuso
<ov. met. 10.485>	supplicium. Sed ne violem vivosque superstes
<ov. met. 10.486>	mortuaque exstinctos, ambobus pellite regnis
<ov. met. 10.487>	mutataeque mihi vitamque necemque negate.’
<ov. met. 10.488>	Numen confessis aliquod patet: ultima certe
<ov. met. 10.489>	vota suos habuere deos. Nam crura loquentis
<ov. met. 10.490>	terra supervenit, ruptosque obliqua per ungues
<ov. met. 10.491>	porrigitur radix, longi firmamina trunci;
<ov. met. 10.492>	ossaque robur agunt, mediaque manente medulla
<ov. met. 10.493>	sanguis it in sucos, in magnos bracchia ramos,
<ov. met. 10.494>	in parvos digiti, duratur cortice pellis.
<ov. met. 10.495>	Iamque gravem crescens uterum perstrinxerat arbor
<ov. met. 10.496>	pectoraque obruerat collumque operire parabat,
<ov. met. 10.497>	non tulit illa moram venientique obvia ligno
<ov. met. 10.498>	subsedit mersitque suos in cortice vultus.
<ov. met. 10.499>	Quae quamquam amisit veteres cum corpore sensus,
<ov. met. 10.500>	flet tamen, et tepidae manant ex arbore guttae.
<ov. met. 10.501>	Est honor et lacrimis, stillataque robore murra
<ov. met. 10.502>	nomen erile tenet nulloque tacebitur aevo.
<ov. met. 10.503>	At male conceptus sub robore creverat infans
<ov. met. 10.504>	quaerebatque viam, qua se genetrice relicta
<ov. met. 10.505>	exsereret: media gravidus tumet arbore venter.
<ov. met. 10.506>	Tendit onus matrem: neque habent sua verba dolores,
<ov. met. 10.507>	nec Lucina potest parientis voce vocari.
<ov. met. 10.508>	Nitenti tamen est similis curvataque crebros
<ov. met. 10.509>	dat gemitus arbor lacrimisque cadentibus umet.
<ov. met. 10.510>	Constitit ad ramos mitis Lucina dolentes
<ov. met. 10.511>	admovitque manus et verba puerpera dixit.
<ov. met. 10.512>	Arbor agit rimas et fissa cortice vivum
<ov. met. 10.513>	reddit onus, vagitque puer; quem mollibus herbis
<ov. met. 10.514>	naides impositum lacrimis unxere parentis.
<ov. met. 10.515>	Laudaret faciem Livor quoque. Qualia namque
<ov. met. 10.516>	corpora nudorum tabula pinguntur Amorum,
<ov. met. 10.517>	talis erat: sed, ne faciat discrimina cultus,
<ov. met. 10.518>	aut huic adde leves, aut illi deme pharetras.
<ov. met. 10.519>	Labitur occulte fallitque volatilis aetas,
<ov. met. 10.520>	et nihil est annis velocius. Ille sorore
<ov. met. 10.521>	natus avoque suo, qui conditus arbore nuper,
<ov. met. 10.522>	nuper erat genitus, modo formosissimus infans,
<ov. met. 10.523>	iam iuvenis, iam vir, iam se formosior ipso est:
<ov. met. 10.524>	iam placet et Veneri matrisque ulciscitur ignes.
<ov. met. 10.525>	Namque pharetratus dum dat puer oscula matri,
<ov. met. 10.526>	inscius exstanti destrinxit harundine pectus.
<ov. met. 10.527>	Laesa manu natum dea reppulit. Altius actum
<ov. met. 10.528>	vulnus erat specie primoque fefellerat ipsam.
<ov. met. 10.529>	Capta viri forma non iam Cythereia curat
<ov. met. 10.530>	litora, non alto repetit Paphon aequore cinctam
<ov. met. 10.531>	piscosamque Gnidon gravidamve Amathunta metallis;
<ov. met. 10.532>	abstinet et caelo: caelo praefertur Adonis.
<ov. met. 10.533>	Hunc tenet, huic comes est; adsuetaque semper in umbra
<ov. met. 10.534>	indulgere sibi formamque augere colendo
<ov. met. 10.535>	per iuga, per silvas dumosaque saxa vagatur
<ov. met. 10.536>	fine genu vestem ritu succincta Dianae
<ov. met. 10.537>	hortaturque canes; tutaeque animalia praedae,
<ov. met. 10.538>	aut pronos lepores aut celsum in cornua cervum,
<ov. met. 10.539>	aut agitat dammas: a fortibus abstinet apris
<ov. met. 10.540>	raptoresque lupos armatosque unguibus ursos
<ov. met. 10.541>	vitat et armenti saturatos caede leones.
<ov. met. 10.542>	Te quoque, ut hos timeas, siquid prodesse monendo
<ov. met. 10.543>	possit, Adoni, monet, ‘fortis’ que ‘fugacibus esto’
<ov. met. 10.544>	inquit ‘in audaces non est audacia tuta.
<ov. met. 10.545>	Parce meo, iuvenis, temerarius esse periclo,
<ov. met. 10.546>	neve feras, quibus arma dedit natura, lacesse,
<ov. met. 10.547>	stet mihi ne magno tua gloria. Non movet aetas
<ov. met. 10.548>	nec facies nec quae Venerem movere, leones
<ov. met. 10.549>	saetigerosque sues oculosque animosque ferarum.
<ov. met. 10.550>	Fulmen habent acres in aduncis dentibus apri,
<ov. met. 10.551>	impetus est fulvis et vasta leonibus ira,
<ov. met. 10.552>	invisumque mihi genus est.’ Quae causa, roganti
<ov. met. 10.553>	‘dicam,’ ait ‘et veteris monstrum mirabere culpae.
<ov. met. 10.554>	Sed labor insolitus iam me lassavit, et ecce
<ov. met. 10.555>	opportuna sua blanditur populus umbra,
<ov. met. 10.556>	datque torum caespes; libet hac requiescere tecum’
<ov. met. 10.557>	(et requievit) ‘humo’ pressitque et gramen et ipsum,
<ov. met. 10.558>	inque sinu iuvenis posita cervice reclinis
<ov. met. 10.559>	sic ait ac mediis interserit oscula verbis:
<ov. met. 10.560>	‘Forsitan audieris aliquam certamine cursus
<ov. met. 10.561>	veloces superasse viros. Non fabula rumor
<ov. met. 10.562>	ille fuit: superabat enim; nec dicere posses,
<ov. met. 10.563>	laude pedum formaene bono praestantior esset.
<ov. met. 10.564>	Scitanti deus huic de coniuge “coniuge” dixit
<ov. met. 10.565>	“nil opus est, Atalanta, tibi: fuge coniugis usum!
<ov. met. 10.566>	nec tamen effugies teque ipsa viva carebis.”
<ov. met. 10.567>	Territa sorte dei per opacas innuba silvas
<ov. met. 10.568>	vivit et instantem turbam violenta procorum
<ov. met. 10.569>	condicione fugat, nec “sum potienda, nisi” inquit
<ov. met. 10.570>	“victa prius cursu. Pedibus contendite mecum:
<ov. met. 10.571>	praemia veloci coniunx thalamique dabuntur,
<ov. met. 10.572>	mors pretium tardis. Ea lex certaminis esto.”
<ov. met. 10.573>	Illa quidem inmitis: sed (tanta potentia formae est)
<ov. met. 10.574>	venit ad hanc legem temeraria turba procorum.
<ov. met. 10.575>	Sederat Hippomenes cursus spectator iniqui
<ov. met. 10.576>	et “petitur cuiquam per tanta pericula coniunx?”
<ov. met. 10.577>	dixerat ac nimios iuvenum damnarat amores.
<ov. met. 10.578>	Ut faciem et posito corpus velamine vidit,
<ov. met. 10.579>	quale meum, vel quale tuum, si femina fias,
<ov. met. 10.580>	obstipuit tollensque manus “ignoscite,” dixit
<ov. met. 10.581>	“quos modo culpavi. Nondum mihi praemia nota,
<ov. met. 10.582>	quae peteretis, erant.” Laudando concipit ignes
<ov. met. 10.583>	et, ne quis iuvenum currat velocius, optat
<ov. met. 10.584>	invidiaque timet. “Sed cur certaminis huius
<ov. met. 10.585>	intemptata mihi fortuna relinquitur?” inquit
<ov. met. 10.586>	“audentes deus ipse iuvat.” Dum talia secum
<ov. met. 10.587>	exigit Hippomenes, passu volat alite virgo.
<ov. met. 10.588>	Quae quamquam Scythica non setius ire sagitta
<ov. met. 10.589>	Aonio visa est iuveni, tamen ille decorem
<ov. met. 10.590>	miratur magis; et cursus facit ipse decorem.
<ov. met. 10.591>	Aura refert ablata citis talaria plantis,
<ov. met. 10.592>	tergaque iactantur crines per eburnea, quaeque
<ov. met. 10.593>	poplitibus suberant picto genualia limbo;
<ov. met. 10.594>	inque puellari corpus candore ruborem
<ov. met. 10.595>	traxerat, haud aliter, quam cum super atria velum
<ov. met. 10.596>	candida purpureum simulatas inficit umbras.
<ov. met. 10.597>	Dum notat haec hospes, decursa novissima meta est
<ov. met. 10.598>	et tegitur festa victrix Atalanta corona.
<ov. met. 10.599>	Dant gemitum victi penduntque ex foedere poenas.
<ov. met. 10.600>	Non tamen eventu iuvenis deterritus horum
<ov. met. 10.601>	constitit in medio, vultuque in virgine fixo
<ov. met. 10.602>	“quid facilem titulum superando quaeris inertes?
<ov. met. 10.603>	mecum confer!” ait. “Seu me fortuna potentem
<ov. met. 10.604>	fecerit, a tanto non indignabere vinci:
<ov. met. 10.605>	namque mihi genitor Megareus Onchestius, illi
<ov. met. 10.606>	est Neptunus avus, pronepos ego regis aquarum,
<ov. met. 10.607>	nec virtus citra genus est; seu vincar, habebis
<ov. met. 10.608>	Hippomene victo magnum et memorabile nomen.”
<ov. met. 10.609>	Talia dicentem molli Schoeneia vultu
<ov. met. 10.610>	adspicit et dubitat, superari an vincere malit.
<ov. met. 10.611>	Atque ita “quis deus hunc formosis” inquit “iniquus
<ov. met. 10.612>	perdere vult caraeque iubet discrimine vitae
<ov. met. 10.613>	coniugium petere hoc? Non sum, me iudice, tanti. —
<ov. met. 10.614>	Nec forma tangor (poteram tamen hac quoque tangi),
<ov. met. 10.615>	sed quod adhuc puer est: non me movet ipse, sed aetas.
<ov. met. 10.616>	Quid quod inest virtus et mens interrita leti?
<ov. met. 10.617>	Quid quod ab aequorea numeratur origine quartus?
<ov. met. 10.618>	Quid quod amat tantique putat conubia nostra,
<ov. met. 10.619>	ut pereat, si me fors illi dura negarit?
<ov. met. 10.620>	Dum licet, hospes, abi thalamosque relinque cruentos:
<ov. met. 10.621>	coniugium crudele meum est. Tibi nubere nulla
<ov. met. 10.622>	nolet, et optari potes a sapiente puella. —
<ov. met. 10.623>	Cur tamen est mihi cura tui tot iam ante peremptis?
<ov. met. 10.624>	Viderit! Intereat, quoniam tot caede procorum
<ov. met. 10.625>	admonitus non est agiturque in taedia vitae. —
<ov. met. 10.626>	Occidet hic igitur, voluit quia vivere mecum,
<ov. met. 10.627>	indignamque necem pretium patietur amoris?
<ov. met. 10.628>	Non erit invidiae victoria nostra ferendae.
<ov. met. 10.629>	Sed non culpa mea est. Utinam desistere velles,
<ov. met. 10.630>	aut, quoniam es demens, utinam velocior esses!
<ov. met. 10.631>	A! quam virgineus puerili vultus in ore est!
<ov. met. 10.632>	A! miser Hippomene, nollem tibi visa fuissem!
<ov. met. 10.633>	Vivere dignus eras. Quod si felicior essem,
<ov. met. 10.634>	nec mihi coniugium fata importuna negarent,
<ov. met. 10.635>	unus eras, cum quo sociare cubilia vellem.”
<ov. met. 10.636>	Dixerat; utque rudis primoque Cupidine tacta,
<ov. met. 10.637>	quid facit ignorans, amat et non sentit amorem.
<ov. met. 10.638>	Iam solitos poscunt cursus populusque paterque,
<ov. met. 10.639>	cum me sollicita proles Neptunia voce
<ov. met. 10.640>	invocat Hippomenes “Cytherea” que ‘comprecor, ausis
<ov. met. 10.641>	adsit’ ait “nostris et quos dedit adiuvet ignes.”
<ov. met. 10.642>	Detulit aura preces ad me non invida blandas;
<ov. met. 10.643>	motaque sum, fateor. Nec opis mora longa dabatur.
<ov. met. 10.644>	Est ager, indigenae Tamasenum nomine dicunt,
<ov. met. 10.645>	telluris Cypriae pars optima, quam mihi prisci
<ov. met. 10.646>	sacravere senes templisque accedere dotem
<ov. met. 10.647>	hanc iussere meis. Medio nitet arbor in arvo,
<ov. met. 10.648>	fulva comas, fulvo ramis crepitantibus auro.
<ov. met. 10.649>	Hinc tria forte mea veniens decerpta ferebam
<ov. met. 10.650>	aurea poma manu: nullique videnda nisi ipsi
<ov. met. 10.651>	Hippomenen adii docuique, quis usus in illis.
<ov. met. 10.652>	Signa tubae dederant, cum carcere pronus uterque
<ov. met. 10.653>	emicat et summam celeri pede libat harenam.
<ov. met. 10.654>	Posse putes illos sicco freta radere passu
<ov. met. 10.655>	et segetis canae stantes percurrere aristas.
<ov. met. 10.656>	Adiciunt animos iuveni clamorque favorque
<ov. met. 10.657>	verbaque dicentum: “Nunc, nunc incumbere tempus!
<ov. met. 10.658>	Hippomene, propera! nunc viribus utere totis!
<ov. met. 10.659>	pelle moram, vinces!” Dubium, Megareius heros
<ov. met. 10.660>	gaudeat, an virgo magis his Schoeneia dictis.
<ov. met. 10.661>	O quotiens, cum iam posset transire, morata est
<ov. met. 10.662>	spectatosque diu vultus invita reliquit!
<ov. met. 10.663>	Aridus e lasso veniebat anhelitus ore,
<ov. met. 10.664>	metaque erat longe. Tum denique de tribus unum
<ov. met. 10.665>	fetibus arboreis proles Neptunia misit.
<ov. met. 10.666>	Obstipuit virgo, nitidique cupidine pomi
<ov. met. 10.667>	declinat cursus aurumque volubile tollit.
<ov. met. 10.668>	Praeterit Hippomenes! Resonant spectacula plausu.
<ov. met. 10.669>	Illa moram celeri cessataque tempora cursu
<ov. met. 10.670>	corrigit atque iterum iuvenem post terga relinquit.
<ov. met. 10.671>	Et rursus pomi iactu remorata secundi
<ov. met. 10.672>	consequitur transitque virum. Pars ultima cursus
<ov. met. 10.673>	restabat; “nunc” inquit “ades, dea muneris auctor!”
<ov. met. 10.674>	inque latus campi, quo tardius illa rediret,
<ov. met. 10.675>	iecit ab obliquo nitidum iuvenaliter aurum.
<ov. met. 10.676>	An peteret, virgo visa est dubitare: coegi
<ov. met. 10.677>	tollere et adieci sublato pondera malo
<ov. met. 10.678>	impediique oneris pariter gravitate moraque.
<ov. met. 10.679>	Neve meus sermo cursu sit tardior ipso,
<ov. met. 10.680>	praeterita est virgo: duxit sua praemia victor.
<ov. met. 10.681>	Dignane, cui grates ageret, cui turis honorem
<ov. met. 10.682>	ferret, Adoni, fui? — nec grates inmemor egit,
<ov. met. 10.683>	nec mihi tura dedit. Subitam convertor in iram;
<ov. met. 10.684>	contemptuque dolens, ne sim spernenda futuris,
<ov. met. 10.685>	exemplo caveo meque ipsa exhortor in ambos.
<ov. met. 10.686>	Templa, deum Matri quae quondam clarus Echion
<ov. met. 10.687>	fecerat ex voto, nemorosis abdita silvis,
<ov. met. 10.688>	transibant, et iter longum requiescere suasit.
<ov. met. 10.689>	Illic concubitus intempestiva cupido
<ov. met. 10.690>	occupat Hippomenen, a numine concita nostro.
<ov. met. 10.691>	Luminis exigui fuerat prope templa recessus,
<ov. met. 10.692>	speluncae similis, nativo pumice tectus,
<ov. met. 10.693>	religione sacer prisca, quo multa sacerdos
<ov. met. 10.694>	lignea contulerat veterum simulacra deorum.
<ov. met. 10.695>	Hunc init et vetito temerat sacraria probro.
<ov. met. 10.696>	Sacra retorserunt oculos; turritaque Mater
<ov. met. 10.697>	an Stygia sontes dubitavit mergeret unda.
<ov. met. 10.698>	Poena levis visa est. Ergo modo levia fulvae
<ov. met. 10.699>	colla iubae velant, digiti curvantur in ungues,
<ov. met. 10.700>	ex umeris armi fiunt, in pectora totum
<ov. met. 10.701>	pondus abit, summae cauda verruntur harenae.
<ov. met. 10.702>	Iram vultus habet, pro verbis murmura reddunt,
<ov. met. 10.703>	pro thalamis celebrant silvas: aliisque timendi
<ov. met. 10.704>	dente premunt domito Cybeleia frena leones.
<ov. met. 10.705>	Hos tu, care mihi, cumque his genus omne ferarum,
<ov. met. 10.706>	quod non terga fugae, sed pugnae pectora praebet,
<ov. met. 10.707>	effuge, ne virtus tua sit damnosa duobus.’
<ov. met. 10.708>	Illa quidem monuit iunctisque per aera cygnis
<ov. met. 10.709>	carpit iter: sed stat monitis contraria virtus.
<ov. met. 10.710>	Forte suem latebris vestigia certa secuti
<ov. met. 10.711>	excivere canes, silvisque exire parantem
<ov. met. 10.712>	fixerat obliquo iuvenis Cinyreius ictu.
<ov. met. 10.713>	Protinus excussit pando venabula rostro
<ov. met. 10.714>	sanguine tincta suo trepidumque et tuta petentem
<ov. met. 10.715>	trux aper insequitur totosque sub inguine dentes
<ov. met. 10.716>	abdidit et fulva moribundum stravit harena.
<ov. met. 10.717>	Vecta levi curru medias Cytherea per auras
<ov. met. 10.718>	Cypron olorinis nondum pervenerat alis,
<ov. met. 10.719>	agnovit longe gemitum morientis et albas
<ov. met. 10.720>	flexit aves illuc. Utque aethere vidit ab alto
<ov. met. 10.721>	exanimem inque suo iactantem sanguine corpus,
<ov. met. 10.722>	desiluit pariterque sinum pariterque capillos
<ov. met. 10.723>	rupit et indignis percussit pectora palmis.
<ov. met. 10.724>	Questaque cum fatis ‘at non tamen omnia vestri
<ov. met. 10.725>	iuris erunt’ dixit. ‘Luctus monimenta manebunt
<ov. met. 10.726>	semper, Adoni, mei, repetitaque mortis imago
<ov. met. 10.727>	annua plangoris peraget simulamina nostri.
<ov. met. 10.728>	At cruor in florem mutabitur. An tibi quondam
<ov. met. 10.729>	femineos artus in olentes vertere mentas,
<ov. met. 10.730>	Persephone, licuit: nobis Cinyreius heros
<ov. met. 10.731>	invidiae mutatus erit ?’ — Sic fata cruorem
<ov. met. 10.732>	nectare odorato sparsit: qui tactus ab illo
<ov. met. 10.733>	intumuit sic ut fulvo perlucida caeno
<ov. met. 10.734>	surgere bulla solet. Nec plena longior hora
<ov. met. 10.735>	facta mora est, cum flos de sanguine concolor ortus,
<ov. met. 10.736>	qualem, quae lento celant sub cortice granum,
<ov. met. 10.737>	punica ferre solent. Brevis est tamen usus in illo:
<ov. met. 10.738>	namque male haerentem et nimia levitate caducum
<ov. met. 10.739>	excutiunt idem, qui praestant nomina, venti.”

<ov. met. 11.1>	Carmine dum tali silvas animosque ferarum
<ov. met. 11.2>	Threicius vates et saxa sequentia ducit,
<ov. met. 11.3>	ecce nurus Ciconum, tectae lymphata ferinis
<ov. met. 11.4>	pectora velleribus, tumuli de vertice cernunt
<ov. met. 11.5>	Orphea percussis sociantem carmina nervis.
<ov. met. 11.6>	E quibus una, leves iactato crine per auras,
<ov. met. 11.7>	“en,” ait “en hic est nostri contemptor!” et hastam
<ov. met. 11.8>	vatis Apollinei vocalia misit in ora,
<ov. met. 11.9>	quae foliis praesuta notam sine vulnere fecit;
<ov. met. 11.10>	alterius telum lapis est, qui missus in ipso
<ov. met. 11.11>	aere concentu victus vocisque lyraeque est
<ov. met. 11.12>	ac veluti supplex pro tam furialibus ausis
<ov. met. 11.13>	ante pedes iacuit. Sed enim temeraria crescunt
<ov. met. 11.14>	bella modusque abiit, insanaque regnat Erinys.
<ov. met. 11.15>	Cunctaque tela forent cantu mollita, sed ingens
<ov. met. 11.16>	clamor et infracto Berecyntia tibia cornu
<ov. met. 11.17>	tympanaque et plausus et Bacchei ululatus
<ov. met. 11.18>	obstrepuere sono citharae: tum denique saxa
<ov. met. 11.19>	non exauditi rubuerunt sanguine vatis.
<ov. met. 11.20>	Ac primum attonitas etiamnum voce canentis
<ov. met. 11.21>	innumeras volucres anguesque agmenque ferarum
<ov. met. 11.22>	Maenades, Orphei titulum, rapuere, theatri.
<ov. met. 11.23>	Inde cruentatis vertuntur in Orphea dextris
<ov. met. 11.24>	et coeunt ut aves, si quando luce vagantem
<ov. met. 11.25>	noctis avem cernunt. Structoque utrimque theatro
<ov. met. 11.26>	ceu matutina cervus periturus harena
<ov. met. 11.27>	praeda canum est, vatemque petunt et fronde virentes
<ov. met. 11.28>	coniciunt thyrsos non haec in munera factos.
<ov. met. 11.29>	Hae glaebas, illae direptos arbore ramos,
<ov. met. 11.30>	pars torquent silices. Neu desint tela furori,
<ov. met. 11.31>	forte boves presso subigebant vomere terram,
<ov. met. 11.32>	nec procul hinc multo fructum sudore parantes
<ov. met. 11.33>	dura lacertosi fodiebant arva coloni.
<ov. met. 11.34>	Agmine qui viso fugiunt operisque relinquunt
<ov. met. 11.35>	arma sui, vacuosque iacent dispersa per agros
<ov. met. 11.36>	sarculaque rastrique graves longique ligones.
<ov. met. 11.37>	Quae postquam rapuere ferae cornuque minaci
<ov. met. 11.38>	divulsere boves, ad vatis fata recurrunt
<ov. met. 11.39>	Tendentemque manus et in illo tempore primum
<ov. met. 11.40>	inrita dicentem nec quicquam voce moventem
<ov. met. 11.41>	sacrilegae perimunt. Perque os, pro Iuppiter! illud
<ov. met. 11.42>	auditum saxis intellectumque ferarum
<ov. met. 11.43>	sensibus in ventos anima exhalata recessit.
<ov. met. 11.44>	Te maestae volucres, Orpheu, te turba ferarum,
<ov. met. 11.45>	te rigidi silices, tua carmina saepe secutae
<ov. met. 11.46>	fleverunt silvae, positis te frondibus arbor
<ov. met. 11.47>	tonsa comas luxit. Lacrimis quoque flumina dicunt
<ov. met. 11.48>	increvisse suis, obstrusaque carbasa pullo
<ov. met. 11.49>	naides et dryades passosque habuere capillos.
<ov. met. 11.50>	Membra iacent diversa locis. Caput, Hebre, lyramque
<ov. met. 11.51>	excipis, et (mirum!) medio dum labitur amne,
<ov. met. 11.52>	flebile nescio quid queritur lyra, flebile lingua
<ov. met. 11.53>	murmurat exanimis, respondent flebile ripae.
<ov. met. 11.54>	Iamque mare invectae flumen populare relinquunt
<ov. met. 11.55>	et Methymnaeae potiuntur litore Lesbi.
<ov. met. 11.56>	Hic ferus expositum peregrinis anguis harenis
<ov. met. 11.57>	os petit et sparsos stillanti rore capillos.
<ov. met. 11.58>	Tandem Phoebus adest morsusque inferre parantem
<ov. met. 11.59>	arcet et in lapidem rictus serpentis apertos
<ov. met. 11.60>	congelat et patulos, ut erant, indurat hiatus.
<ov. met. 11.61>	Umbra subit terras et quae loca viderat ante,
<ov. met. 11.62>	cuncta recognoscit quaerensque per arva piorum
<ov. met. 11.63>	invenit Eurydicen cupidisque amplectitur ulnis.
<ov. met. 11.64>	Hic modo coniunctis spatiantur passibus ambo,
<ov. met. 11.65>	nunc praecedentem sequitur, nunc praevius anteit
<ov. met. 11.66>	Eurydicenque suam iam tutus respicit Orpheus.
<ov. met. 11.67>	Non impune tamen scelus hoc sinit esse Lyaeus,
<ov. met. 11.68>	amissoque dolens sacrorum vate suorum
<ov. met. 11.69>	protinus in silvis matres Edonidas omnes,
<ov. met. 11.70>	quae videre nefas, torta radice ligavit.
<ov. met. 11.71>	Quippe pedum digitos, in quantum est quaeque secuta,
<ov. met. 11.72>	traxit et in solidam detrusit acumina terram,
<ov. met. 11.73>	utque suum laqueis, quos callidus abdidit auceps,
<ov. met. 11.74>	crus ubi commisit volucris sensitque teneri,
<ov. met. 11.75>	plangitur ac trepidans adstringit vincula motu:
<ov. met. 11.76>	sic, ut quaeque solo defixa cohaeserat harum,
<ov. met. 11.77>	exsternata fugam frustra temptabat; at illam
<ov. met. 11.78>	lenta tenet radix exsultantemque coercet,
<ov. met. 11.79>	dumque ubi sint digiti, dum pes ubi, quaerit, et ungues,
<ov. met. 11.80>	adspicit in teretes lignum succedere suras,
<ov. met. 11.81>	et conata femur maerenti plangere dextra,
<ov. met. 11.82>	robora percussit: pectus quoque robora fiunt,
<ov. met. 11.83>	robora sunt umeri, porrectaque bracchia veros
<ov. met. 11.84>	esse putes ramos, et non fallere putando.
<ov. met. 11.85>	Nec satis hoc Baccho est: ipsos quoque deserit agros
<ov. met. 11.86>	cumque choro meliore sui vineta Timoli
<ov. met. 11.87>	Pactolonque petit, quamvis non aureus illo
<ov. met. 11.88>	tempore nec caris erat invidiosus harenis.
<ov. met. 11.89>	Hunc adsueta cohors satyri bacchaeque frequentant,
<ov. met. 11.90>	at Silenus abest: titubantem annisque meroque
<ov. met. 11.91>	ruricolae cepere Phryges vinctumque coronis
<ov. met. 11.92>	ad regem duxere Midan, cui Thracius Orpheus
<ov. met. 11.93>	orgia tradiderat cum Cecropio Eumolpo.
<ov. met. 11.94>	Quem simul agnovit socium comitemque sacrorum,
<ov. met. 11.95>	hospitis adventu festum genialiter egit
<ov. met. 11.96>	per bis quinque dies et iunctas ordine noctes.
<ov. met. 11.97>	Et iam stellarum sublime coegerat agmen
<ov. met. 11.98>	Lucifer undecimus, Lydos cum laetus in agros
<ov. met. 11.99>	rex venit et iuveni Silenum reddit alumno.
<ov. met. 11.100>	Huic deus optandi gratum, sed inutile, fecit
<ov. met. 11.101>	muneris arbitrium, gaudens altore recepto.
<ov. met. 11.102>	Ille male usurus donis ait “effice, quidquid
<ov. met. 11.103>	corpore contigero fulvum vertatur in aurum.”
<ov. met. 11.104>	Adnuit optatis nocituraque munera solvit
<ov. met. 11.105>	Liber, et indoluit, quod non meliora petisset.
<ov. met. 11.106>	Laetus abit gaudetque malo Berecyntius heros
<ov. met. 11.107>	pollicitique fidem tangendo singula temptat
<ov. met. 11.108>	Vixque sibi credens non alta fronde virentem
<ov. met. 11.109>	ilice detraxit virgam: virga aurea facta est.
<ov. met. 11.110>	Tollit humo saxum: saxum quoque palluit auro.
<ov. met. 11.111>	Contigit et glaebam: contactu glaeba potenti
<ov. met. 11.112>	massa fit. Arentes Cereris decerpsit aristas:
<ov. met. 11.113>	aurea messis erat. Demptum tenet arbore pomum:
<ov. met. 11.114>	Hesperidas donasse putes. Si postibus altis
<ov. met. 11.115>	admovit digitos, postes radiare videntur.
<ov. met. 11.116>	Ille etiam liquidis palmas ubi laverat undis,
<ov. met. 11.117>	unda fluens palmis Danaen eludere posset.
<ov. met. 11.118>	Vix spes ipse suas animo capit aurea fingens
<ov. met. 11.119>	omnia. Gaudenti mensas posuere ministri
<ov. met. 11.120>	exstructas dapibus nec tostae frugis egentes.
<ov. met. 11.121>	Tum vero, sive ille sua Cerealia dextra
<ov. met. 11.122>	munera contigerat, Cerealia dona rigebant,
<ov. met. 11.123>	sive dapes avido convellere dente parabat,
<ov. met. 11.124>	lammina fulva dapes admoto dente premebat.
<ov. met. 11.125>	Miscuerat puris auctorem muneris undis:
<ov. met. 11.126>	fusile per rictus aurum fluitare videres.
<ov. met. 11.127>	Attonitus novitate mali, divesque miserque,
<ov. met. 11.128>	effugere optat opes et, quae modo voverat, odit.
<ov. met. 11.129>	Copia nulla famem relevat; sitis arida guttur
<ov. met. 11.130>	urit, et inviso meritus torquetur ab auro
<ov. met. 11.131>	Ad caelumque manus et splendida bracchia tollens
<ov. met. 11.132>	“da veniam, Lenaee pater! peccavimus,” inquit,
<ov. met. 11.133>	“sed miserere, precor, speciosoque eripe damno.”
<ov. met. 11.134>	Mite deum numen: Bacchus peccasse fatentem
<ov. met. 11.135>	restituit factique fide data munera solvit
<ov. met. 11.136>	“Neve male optato maneas circumlitus auro,
<ov. met. 11.137>	vade” ait “ad magnis vicinum Sardibus amnem
<ov. met. 11.138>	perque iugum ripae labentibus obvius undis
<ov. met. 11.139>	carpe viam, donec venias ad fluminis ortus,
<ov. met. 11.140>	spumigeroque tuum fonti, qua plurimus exit,
<ov. met. 11.141>	subde caput corpusque simul, simul elue crimen.”
<ov. met. 11.142>	Rex iussae succedit aquae: vis aurea tinxit
<ov. met. 11.143>	flumen et humano de corpore cessit in amnem.
<ov. met. 11.144>	Nunc quoque iam veteris percepto semine venae
<ov. met. 11.145>	arva rigent auro madidis pallentia glaebis.
<ov. met. 11.146>	Ille, perosus opes, silvas et rura colebat
<ov. met. 11.147>	Panaque montanis habitantem semper in antris.
<ov. met. 11.148>	Pingue sed ingenium mansit, nocituraque, ut ante,
<ov. met. 11.149>	rursus erant domino stultae praecordia mentis.
<ov. met. 11.150>	Nam freta prospiciens late riget arduus alto
<ov. met. 11.151>	Tmolus in adscensu, clivoque extensus utroque
<ov. met. 11.152>	Sardibus hinc, illinc parvis finitur Hypaepis.
<ov. met. 11.153>	Pan ibi dum teneris iactat sua carmina nymphis
<ov. met. 11.154>	et leve cerata modulatur harundine carmen,
<ov. met. 11.155>	ausus Apollineos prae se contemnere cantus,
<ov. met. 11.156>	iudice sub Tmolo certamen venit ad impar.
<ov. met. 11.157>	Monte suo senior iudex consedit et aures
<ov. met. 11.158>	liberat arboribus: quercu coma caerula tantum
<ov. met. 11.159>	cingitur, et pendent circum cava tempora glandes.
<ov. met. 11.160>	Isque deum pecoris spectans “in indice” dixit
<ov. met. 11.161>	“nulla mora est.” Calamis agrestibus insonat ille
<ov. met. 11.162>	barbaricoque Midan (aderat nam forte canenti)
<ov. met. 11.163>	carmine delenit. Post hunc sacer ora retorsit
<ov. met. 11.164>	Tmolus ad os Phoebi: vultum sua silva secuta est.
<ov. met. 11.165>	Ille caput flavum lauro Parnaside vinctus
<ov. met. 11.166>	verrit humum Tyrio saturata murice palla,
<ov. met. 11.167>	instrictamque fidem gemmis et dentibus Indis
<ov. met. 11.168>	sustinet a laeva; tenuit manus altera plectrum.
<ov. met. 11.169>	Artificis status ipse fuit. Tum stamina docto
<ov. met. 11.170>	pollice sollicitat, quorum dulcedine captus
<ov. met. 11.171>	Pana iubet Tmolus citharae submittere cannas.
<ov. met. 11.172>	Iudicium sanctique placet sententia montis
<ov. met. 11.173>	omnibus, arguitur tamen atque iniusta vocatur
<ov. met. 11.174>	unius sermone Midae; nec Delius aures
<ov. met. 11.175>	humanam stolidas patitur retinere figuram,
<ov. met. 11.176>	sed trahit in spatium villisque albentibus implet
<ov. met. 11.177>	instabilesque imas facit et dat posse moveri,
<ov. met. 11.178>	cetera sunt hominis: partem damnatur in unam
<ov. met. 11.179>	induiturque aures lente gradientis aselli.
<ov. met. 11.180>	Ille quidem celare cupit, turpisque pudore
<ov. met. 11.181>	tempora purpureis temptat velare tiaris.
<ov. met. 11.182>	Sed solitus longos ferro resecare capillos
<ov. met. 11.183>	viderat hoc famulus. Qui cum nec prodere visum
<ov. met. 11.184>	dedecus auderet, cupiens efferre sub auras,
<ov. met. 11.185>	nec posset reticere tamen, secedit humumque
<ov. met. 11.186>	effodit et, domini quales adspexerit aures,
<ov. met. 11.187>	voce refert parva terraeque inmurmurat haustae,
<ov. met. 11.188>	indiciumque suae vocis tellure regesta
<ov. met. 11.189>	obruit et scrobibus tacitus discedit opertis.
<ov. met. 11.190>	Creber harundinibus tremulis ibi surgere lucus
<ov. met. 11.191>	coepit et, ut primum pleno maturuit anno,
<ov. met. 11.192>	prodidit agricolam: leni nam motus ab austro
<ov. met. 11.193>	obruta verba refert dominique coarguit aures.
<ov. met. 11.194>	Ultus abit Tmolo liquidumque per aera vectus
<ov. met. 11.195>	angustum citra pontum Nepheleidos Helles
<ov. met. 11.196>	Laomedonteis Latoius adstitit arvis.
<ov. met. 11.197>	Dextera Sigei, Rhoetei laeva profundi
<ov. met. 11.198>	ara Panomphaeo vetus est sacrata Tonanti.
<ov. met. 11.199>	Inde novae primum moliri moenia Troiae
<ov. met. 11.200>	Laomedonta videt susceptaque magna labore
<ov. met. 11.201>	crescere difficili nec opes exposcere parvas
<ov. met. 11.202>	cumque tridentigero tumidi genitore profundi
<ov. met. 11.203>	mortalem induitur formam Phrygiaeque tyranno
<ov. met. 11.204>	aedificat muros, pactus pro moenibus aurum.
<ov. met. 11.205>	Stabat opus: pretium rex infitiatur et addit,
<ov. met. 11.206>	perfidiae cumulum, falsis periuria verbis.
<ov. met. 11.207>	“Non impune feres” rector maris inquit et omnes
<ov. met. 11.208>	inclinavit aquas ad avarae litora Troiae,
<ov. met. 11.209>	inque freti formam terras complevit opesque
<ov. met. 11.210>	abstulit agricolis et fluctibus obruit agros.
<ov. met. 11.211>	Poena neque haec satis est: regis quoque filia monstro
<ov. met. 11.212>	poscitur aequoreo; quam dura ad saxa revinctam
<ov. met. 11.213>	vindicat Alcides promissaque munera, dictos
<ov. met. 11.214>	poscit equos, tantique operis mercede negata
<ov. met. 11.215>	bis periura capit superatae moenia Troiae.
<ov. met. 11.216>	Nec pars militiae, Telamon, sine honore recessit,
<ov. met. 11.217>	Hesioneque data potitur. Nam coniuge Peleus
<ov. met. 11.218>	clarus erat diva: nec avi magis ille superbus
<ov. met. 11.219>	nomine, quam soceri, siquidem Iovis esse nepoti
<ov. met. 11.220>	contigit haud uni, coniunx dea contigit uni.
<ov. met. 11.221>	Namque senex Thetidi Proteus “dea” dixerat “undae,
<ov. met. 11.222>	concipe: mater eris iuvenis, qui fortibus annis
<ov. met. 11.223>	acta patris vincet maiorque vocabitur illo.”
<ov. met. 11.224>	Ergo, ne quicquam mundus Iove maius haberet,
<ov. met. 11.225>	quamvis haud tepidos sub pectore senserat ignes,
<ov. met. 11.226>	Iuppiter aequoreae Thetidis conubia fugit
<ov. met. 11.227>	in suaque Aeaciden succedere vota nepotem
<ov. met. 11.228>	iussit et amplexus in virginis ire marinae.
<ov. met. 11.229>	Est sinus Haemoniae curvos falcatus in arcus:
<ov. met. 11.230>	bracchia procurrunt, ubi, si foret altior unda,
<ov. met. 11.231>	portus erat (summis inductum est aequor harenis);
<ov. met. 11.232>	litus habet solidum, quod nec vestigia servet
<ov. met. 11.233>	nec remoretur iter, nec opertum pendeat alga.
<ov. met. 11.234>	Myrtea silva subest bicoloribus obsita bacis
<ov. met. 11.235>	et specus in medio (natura factus an arte,
<ov. met. 11.236>	ambiguum, magis arte tamen), quo saepe venire
<ov. met. 11.237>	frenato delphine sedens, Theti, nuda solebas.
<ov. met. 11.238>	Illic te Peleus, ut somno vincta iacebas,
<ov. met. 11.239>	occupat: et quoniam precibus temptata repugnas,
<ov. met. 11.240>	vim parat, innectens ambobus colla lacertis.
<ov. met. 11.241>	Quod nisi venisses variatis saepe figuris
<ov. met. 11.242>	ad solitas artes, auso foret ille potitus.
<ov. met. 11.243>	Sed modo tu volucris (volucrem tamen ille tenebat),
<ov. met. 11.244>	nunc gravis arbor eras (haerebat in arbore Peleus),
<ov. met. 11.245>	tertia forma fuit maculosae tigridis: illa
<ov. met. 11.246>	territus Aeacides a corpore bracchia solvit.
<ov. met. 11.247>	Isque deos pelagi vino super aequora fuso
<ov. met. 11.248>	et pecoris fibris et fumo turis adorat,
<ov. met. 11.249>	donec Carpathius medio de gurgite vates
<ov. met. 11.250>	“Aeacide,” dixit, “thalamis potiere petitis!
<ov. met. 11.251>	Tu modo, cum rigido sopita quiescit in antro,
<ov. met. 11.252>	ignaram laqueis vincloque innecte tenaci.
<ov. met. 11.253>	Nec te decipiat centum mentita figuras,
<ov. met. 11.254>	sed preme, quidquid erit, dum, quod fuit ante, reformet!”
<ov. met. 11.255>	Dixerat haec Proteus et condidit aequore vultum
<ov. met. 11.256>	admisitque suos in verba novissima fluctus.
<ov. met. 11.257>	Pronus erat Titan inclinatoque tenebat
<ov. met. 11.258>	Hesperium temone fretum, cum pulchra relecto
<ov. met. 11.259>	Nereis ingreditur consueta cubilia saxo.
<ov. met. 11.260>	Vix bene virgineos Peleus invaserat artus,
<ov. met. 11.261>	illa novat formas, donec sua membra teneri
<ov. met. 11.262>	sentit et in partes diversas bracchia tendi.
<ov. met. 11.263>	Tum demum ingemuit, “neque” ait “sine numine vincis”
<ov. met. 11.264>	exhibita estque Thetis. Confessam amplectitur heros
<ov. met. 11.265>	et potitur votis ingentique implet Achille.
<ov. met. 11.266>	Felix et nato, felix et coniuge Peleus
<ov. met. 11.267>	et cui, si demas iugulati crimina Phoci,
<ov. met. 11.268>	omnia contigerant. Fraterno sanguine sontem
<ov. met. 11.269>	expulsumque domo patria Trachinia tellus
<ov. met. 11.270>	accipit. Hic regnum sine vi, sine caede regebat
<ov. met. 11.271>	Lucifero genitore satus patriumque nitorem
<ov. met. 11.272>	ore ferens Ceyx, illo qui tempore maestus
<ov. met. 11.273>	dissimilisque sui fratrem lugebat ademptum.
<ov. met. 11.274>	Quo postquam Aeacides fessus curaque viaque
<ov. met. 11.275>	venit et intravit paucis comitantibus urbem,
<ov. met. 11.276>	quosque greges pecorum, quae secum armenta trahebat,
<ov. met. 11.277>	haud procul a muris sub opaca valle reliquit,
<ov. met. 11.278>	copia cum facta est adeundi tecta tyranni,
<ov. met. 11.279>	velamenta manu praetendens supplice, qui sit
<ov. met. 11.280>	se quoque satus, memorat, tantum sua crimina celat
<ov. met. 11.281>	mentiturque fugae causam: petit, urbe vel agro
<ov. met. 11.282>	se iuvet. Hunc contra placido Trachinius ore
<ov. met. 11.283>	talibus adloquitur: “Mediae quoque commoda plebi
<ov. met. 11.284>	nostra patent, Peleu, nec inhospita regna tenemus.
<ov. met. 11.285>	Adicis huic animo momento potentia, clarum
<ov. met. 11.286>	nomen avumque Iovem. Ne tempora perde precando!
<ov. met. 11.287>	Quod petis, omne feres tuaque haec pro parte vocato,
<ov. met. 11.288>	qualiacumque vides! Utinam meliora videres!'
<ov. met. 11.289>	Et flebat: moveat tantos quae causa dolores,
<ov. met. 11.290>	Peleusque comitesque rogant. Quibus ille profatur:
<ov. met. 11.291>	“Forsitan hanc volucrem, rapto quae vivit et omnes
<ov. met. 11.292>	terret aves, semper pennas habuisse putetis:
<ov. met. 11.293>	vir fuit et (tanta est animi constantia!) iam tum
<ov. met. 11.294>	acer erat belloque ferox ad vimque paratus,
<ov. met. 11.295>	nomine Daedalion. Illo genitore creatis,
<ov. met. 11.296>	qui vocat auroram caeloque novissimus exit,
<ov. met. 11.297>	(cura mihi pax est) pacis mihi cura tenendae
<ov. met. 11.298>	coniugiique fuit, fratri fera bella placebant:
<ov. met. 11.299>	illius virtus reges gentesque subegit,
<ov. met. 11.300>	quae nunc Thisbaeas agitat mutata columbas.
<ov. met. 11.301>	Nata erat huic Chione. Quae dotatissima forma
<ov. met. 11.302>	mille procos habuit, bis septem nubilis annis.
<ov. met. 11.303>	Forte revertentes Phoebus Maiaque creatus,
<ov. met. 11.304>	ille suis Delphis, hic vertice Cylleneo,
<ov. met. 11.305>	videre hanc pariter, pariter traxere calorem.
<ov. met. 11.306>	Spem veneris differt in tempora noctis Apollo,
<ov. met. 11.307>	non fert ille moras virgaque movente soporem
<ov. met. 11.308>	virginis os tangit: tactu iacet illa potenti
<ov. met. 11.309>	vimque dei patitur. Nox caelum sparserat astris:
<ov. met. 11.310>	Phoebus anum simulat praereptaque gaudia sumit.
<ov. met. 11.311>	Ut sua maturus complevit tempora venter,
<ov. met. 11.312>	alipedis de stirpe dei versuta propago
<ov. met. 11.313>	nascitur, Autolycus, furtum ingeniosus ad omne,
<ov. met. 11.314>	candida de nigris et de candentibus atra
<ov. met. 11.315>	qui facere adsuerat, patriae non degener artis;
<ov. met. 11.316>	nascitur e Phoebo (namque est enixa gemellos)
<ov. met. 11.317>	carmine vocali clarus citharaque Philammon.
<ov. met. 11.318>	Quid peperisse duos et dis placuisse duobus
<ov. met. 11.319>	et forti genitore et progenitore Tonanti
<ov. met. 11.320>	esse satam prodest? An obest quoque gloria? multis
<ov. met. 11.321>	Offuit, huic certe! Quae se praeferre Dianae
<ov. met. 11.322>	sustinuit faciemque deae culpavit. At illi
<ov. met. 11.323>	ira ferox mota est ‘factis’ que ‘placebimus’ inquit.
<ov. met. 11.324>	Nec mora, curvavit cornu nervoque sagittam
<ov. met. 11.325>	impulit et meritam traiecit harundine linguam.
<ov. met. 11.326>	Lingua tacet, nec vox temptataque verba sequuntur,
<ov. met. 11.327>	conantemque loqui cum sanguine vita reliquit.
<ov. met. 11.328>	Quo miser amplexus ego tum patriumque dolorem
<ov. met. 11.329>	corde tuli fratrique pio solacia dixi!
<ov. met. 11.330>	Quae pater haud aliter quam cautes murmura ponti
<ov. met. 11.331>	accipit et natam delamentatur ademptam.
<ov. met. 11.332>	Ut vero ardentem vidit, quater impetus illi
<ov. met. 11.333>	in medios fuit ire rogos; quater inde repulsus
<ov. met. 11.334>	concita membra fugae mandat similisque iuvenco
<ov. met. 11.335>	spicula crabronum pressa cervice gerenti,
<ov. met. 11.336>	qua via nulla, ruit. Iam tum mihi currere visus
<ov. met. 11.337>	plus homine est, alasque pedes sumpsisse putares.
<ov. met. 11.338>	Effugit ergo omnes veloxque cupidine leti
<ov. met. 11.339>	vertice Parnasi potitur. Miseratus Apollo,
<ov. met. 11.340>	cum se Daedalion saxo misisset ab alto,
<ov. met. 11.341>	fecit avem et subitis pendentem sustulit alis
<ov. met. 11.342>	oraque adunca dedit, curvos dedit unguibus hamos,
<ov. met. 11.343>	virtutem antiquam, maiores corpore vires.
<ov. met. 11.344>	Et nunc accipiter, nulli satis aequus, in omnes
<ov. met. 11.345>	saevit aves aliisque dolens fit causa dolendi.”
<ov. met. 11.346>	Quae dum Lucifero genitus miracula narrat
<ov. met. 11.347>	de consorte suo, cursu festinus anhelo
<ov. met. 11.348>	advolat armenti custos Phoceus Onetor
<ov. met. 11.349>	et “Peleu, Peleu! magnae tibi nuntius adsum
<ov. met. 11.350>	cladis” ait. Quodcumque ferat, iubet edere Peleus,
<ov. met. 11.351>	pendet et ipse metu trepidi Trachinius oris.
<ov. met. 11.352>	Ille refert: “Fessos ad litora curva iuvencos
<ov. met. 11.353>	adpuleram, medio cum Sol altissimus orbe
<ov. met. 11.354>	tantum respiceret, quantum superesse videret;
<ov. met. 11.355>	parsque boum fulvis genua inclinarat harenis
<ov. met. 11.356>	latarumque iacens campos spectabat aquarum,
<ov. met. 11.357>	pars gradibus tardis illuc errabat et illuc,
<ov. met. 11.358>	nant alii celsoque exstant super aequora collo.
<ov. met. 11.359>	Templa mari subsunt nec marmore clara neque auro,
<ov. met. 11.360>	sed trabibus densis lucoque umbrosa vetusto.
<ov. met. 11.361>	Nereides Nereusque tenent: hos navita ponti
<ov. met. 11.362>	edidit esse deos, dum retia litore siccat.
<ov. met. 11.363>	Iuncta palus huic est, densis obsessa salictis,
<ov. met. 11.364>	quam restagnantis fecit maris unda paludem.
<ov. met. 11.365>	Inde fragore gravi strepitus loca proxima terret
<ov. met. 11.366>	belua vasta, lupus! Udisque paludibus exit,
<ov. met. 11.367>	oblitus et spumis et sparsus sanguine rictus,
<ov. met. 11.368>	fulmineus, rubra suffusus lumina flamma.
<ov. met. 11.369>	Qui quamquam saevit pariter rabieque fameque,
<ov. met. 11.370>	acrior est rabie: neque enim ieiunia curat
<ov. met. 11.371>	caede boum diramque famem finire, sed omne
<ov. met. 11.372>	vulnerat armentum sternitque hostiliter omne.
<ov. met. 11.373>	Pars quoque de nobis funesto saucia morsu,
<ov. met. 11.374>	dum defensamus, leto est data. Sanguine litus
<ov. met. 11.375>	undaque prima rubet demugitaeque paludes. —
<ov. met. 11.376>	Sed mora damnosa est, nec res dubitare remittit:
<ov. met. 11.377>	dum superest aliquid, cuncti coeamus et arma,
<ov. met. 11.378>	arma capessamus coniunctaque tela feramus!”
<ov. met. 11.379>	Dixerat agrestis; nec Pelea damna movebant,
<ov. met. 11.380>	sed, memor admissi, Nereida conligit orbam
<ov. met. 11.381>	damna sua inferias exstincto mittere Phoco.
<ov. met. 11.382>	Induere arma viros violentaque sumere tela
<ov. met. 11.383>	rex iubet Oetaeus; cum quis simul ipse parabat
<ov. met. 11.384>	ire, sed Alcyone coniunx excita tumultu
<ov. met. 11.385>	prosilit et, nondum totos ornata capillos,
<ov. met. 11.386>	disicit hos ipsos, colloque infusa mariti,
<ov. met. 11.387>	mittat ut auxilium sine se, verbisque precatur
<ov. met. 11.388>	et lacrimis, animasque duas ut servet in una.
<ov. met. 11.389>	Aeacides illi: “Pulchros, regina, piosque
<ov. met. 11.390>	pone metus! Plena est promissi gratia vestri.
<ov. met. 11.391>	Non placet arma mihi contra nova monstra moveri:
<ov. met. 11.392>	numen adorandum pelagi est.” Erat ardua turris
<ov. met. 11.393>	arce focus summa, fessis loca grata carinis.
<ov. met. 11.394>	Adscendunt illuc stratosque in litore tauros
<ov. met. 11.395>	cum gemitu adspiciunt vastatoremque cruento
<ov. met. 11.396>	ore ferum, longos infectum sanguine villos.
<ov. met. 11.397>	Inde manus tendens in aperti litora ponti
<ov. met. 11.398>	caeruleam Peleus Psamathen, ut finiat iram,
<ov. met. 11.399>	orat, opemque ferat; nec vocibus illa rogantis
<ov. met. 11.400>	flectitur Aeacidae: Thetis hanc pro coniuge supplex
<ov. met. 11.401>	accepit veniam. Sed enim revocatus ab acri
<ov. met. 11.402>	caede lupus perstat, dulcedine sanguinis asper,
<ov. met. 11.403>	donec inhaerentem lacerae cervice iuvencae
<ov. met. 11.404>	marmore mutavit. Corpus praeterque colorem
<ov. met. 11.405>	omnia servavit: lapidis color indicat illum
<ov. met. 11.406>	iam non esse lupum, iam non debere timeri.
<ov. met. 11.407>	Nec tamen hac profugum consistere Pelea terra
<ov. met. 11.408>	fata sinunt: Magnetas adit vagus exul et illic
<ov. met. 11.409>	sumit ab Haemonio purgamina caedis Acasto.
<ov. met. 11.410>	Interea fratrisque sui fratremque secutis
<ov. met. 11.411>	anxia prodigiis turbatus pectora Ceyx,
<ov. met. 11.412>	consulat ut sacras, hominum oblectamina, sortes,
<ov. met. 11.413>	ad Clarium parat ire deum; nam templa profanus
<ov. met. 11.414>	invia cum Phlegyis faciebat Delphica Phorbas.
<ov. met. 11.415>	Consilii tamen ante sui, fidissima, certam
<ov. met. 11.416>	te facit, Alcyone; cui protinus intima frigus
<ov. met. 11.417>	ossa receperunt, buxoque simillimus ora
<ov. met. 11.418>	pallor obit, lacrimisque genae maduere profusis.
<ov. met. 11.419>	Ter conata loqui ter fletibus ora rigavit,
<ov. met. 11.420>	singultuque pias interrumpente querellas
<ov. met. 11.421>	“quae mea culpa tuam,” dixit “carissime, mentem
<ov. met. 11.422>	vertit? Ubi est quae cura mei prior esse solebat?
<ov. met. 11.423>	Iam potes Alcyone securus abesse relicta?
<ov. met. 11.424>	Iam via longa placet? Iam sum tibi carior absens?
<ov. met. 11.425>	At, puto, per terras iter est, tantumque dolebo,
<ov. met. 11.426>	non etiam metuam, curaeque timore carebunt.
<ov. met. 11.427>	Aequora me terrent et ponti tristis imago:
<ov. met. 11.428>	et laceras nuper tabulas in litore vidi,
<ov. met. 11.429>	et saepe in tumulis sine corpore nomina legi.
<ov. met. 11.430>	Neve tuum fallax animum fiducia tangat,
<ov. met. 11.431>	quod socer Hippotades tibi sit, qui carcere fortes
<ov. met. 11.432>	contineat ventos et, cum velit, aequora placet!
<ov. met. 11.433>	Cum semel emissi tenuerunt aequora venti,
<ov. met. 11.434>	nil illis vetitum est, incommendataque tellus
<ov. met. 11.435>	omnis et omne fretum est. Caeli quoque nubila vexant
<ov. met. 11.436>	excutiuntque feri rutilos concursibus ignes.
<ov. met. 11.437>	Quo magis hos novi (nam novi et saepe paterna
<ov. met. 11.438>	parva domo vidi), magis hos reor esse timendos.
<ov. met. 11.439>	Quod tua si flecti precibus sententia nullis,
<ov. met. 11.440>	care, potest, coniunx, nimiumque es certus eundi,
<ov. met. 11.441>	me quoque tolle simul. Certe iactabimur una,
<ov. met. 11.442>	nec nisi quae patiar, metuam: pariterque feremus,
<ov. met. 11.443>	quidquid erit, pariter super aequora lata feremur.”
<ov. met. 11.444>	Talibus Aeolidis dictis lacrimisque movetur
<ov. met. 11.445>	sidereus coniunx: neque enim minor ignis in ipso est.
<ov. met. 11.446>	Sed neque propositos pelagi dimittere cursus,
<ov. met. 11.447>	nec vult Alcyonen in partem adhibere pericli,
<ov. met. 11.448>	multaque respondit timidum solantia pectus.
<ov. met. 11.449>	Non tamen idcirco causam probat; addidit illis
<ov. met. 11.450>	hoc quoque lenimen, quo solo flexit amantem:
<ov. met. 11.451>	“Longa quidem est nobis omnis mora: sed tibi iuro
<ov. met. 11.452>	per patrios ignes, si me modo fata remittant,
<ov. met. 11.453>	ante reversurum, quam luna bis impleat orbem.”
<ov. met. 11.454>	His ubi promissis spes est admota recursus,
<ov. met. 11.455>	protinus eductam navalibus aequore tingi
<ov. met. 11.456>	armarique suis pinum iubet armamentis.
<ov. met. 11.457>	Qua rursus visa, veluti praesaga futuri,
<ov. met. 11.458>	horruit Alcyone lacrimasque emisit obortas
<ov. met. 11.459>	amplexusque dedit, tristique miserrima tandem
<ov. met. 11.460>	ore “vale” dixit conlapsaque corpore toto est.
<ov. met. 11.461>	Ast iuvenes, quaerente moras Ceyce, reducunt
<ov. met. 11.462>	ordinibus geminis ad fortia pectora remos
<ov. met. 11.463>	aequalique ictu scindunt freta. Sustulit illa
<ov. met. 11.464>	umentes oculos, stantemque in puppe relicta
<ov. met. 11.465>	concussaque manu dantem sibi signa maritum
<ov. met. 11.466>	prima videt redditque notas; ubi terra recessit
<ov. met. 11.467>	longius atque oculi nequeunt cognoscere vultus,
<ov. met. 11.468>	dum licet, insequitur fugientem lumine pinum.
<ov. met. 11.469>	Haec quoque ut haud poterat, spatio submota, videri,
<ov. met. 11.470>	vela tamen spectat summo fluitantia malo;
<ov. met. 11.471>	ut nec vela videt, vacuum petit anxia lectum
<ov. met. 11.472>	seque toro ponit; renovat lectusque locusque
<ov. met. 11.473>	Alcyonae lacrimas et, quae pars, admonet, absit.
<ov. met. 11.474>	Portibus exierant, et moverat aura rudentes:
<ov. met. 11.475>	obvertit lateri pendentes navita remos
<ov. met. 11.476>	cornuaque in summa locat arbore totaque malo
<ov. met. 11.477>	carbasa deducit venientesque accipit auras.
<ov. met. 11.478>	Aut minus, aut certe medium non amplius aequor
<ov. met. 11.479>	puppe secabatur, longeque erat utraque tellus,
<ov. met. 11.480>	cum mare sub noctem tumidis albescere coepit
<ov. met. 11.481>	fluctibus et praeceps spirare valentius eurus.
<ov. met. 11.482>	“Ardua iamdudum demittite cornua” rector
<ov. met. 11.483>	clamat “et antemnis totum subnectite velum.”
<ov. met. 11.484>	Hic iubet: impediunt adversae iussa procellae,
<ov. met. 11.485>	nec sinit audiri vocem fragor aequoris ullam.
<ov. met. 11.486>	Sponte tamen properant alii subducere remos,
<ov. met. 11.487>	pars munire latus, pars ventis vela negare.
<ov. met. 11.488>	Egerit hic fluctus aequorque refundit in aequor,
<ov. met. 11.489>	hic rapit antemnas. Quae dum sine lege geruntur,
<ov. met. 11.490>	aspera crescit hiems, omnique e parte feroces
<ov. met. 11.491>	bella gerunt venti fretaque indignantia miscent.
<ov. met. 11.492>	Ipse pavet nec se, qui sit status, ipse fatetur
<ov. met. 11.493>	scire ratis rector, nec, quid iubeatve velitve:
<ov. met. 11.494>	tanta mali moles tantoque potentior arte est.
<ov. met. 11.495>	Quippe sonant clamore viri, stridore rudentes,
<ov. met. 11.496>	undarum incursu gravis unda, tonitribus aether.
<ov. met. 11.497>	Fluctibus erigitur caelumque aequare videtur
<ov. met. 11.498>	pontus et inductas adspergine tangere nubes;
<ov. met. 11.499>	et modo, cum fulvas ex imo vertit harenas,
<ov. met. 11.500>	concolor est illis, Stygia modo nigrior unda,
<ov. met. 11.501>	sternitur interdum spumisque sonantibus albet.
<ov. met. 11.502>	Ipsa quoque his agitur vicibus Trachinia puppis,
<ov. met. 11.503>	et nunc sublimis veluti de vertice montis
<ov. met. 11.504>	despicere in valles imumque Acheronta videtur,
<ov. met. 11.505>	nunc, ubi demissam curvum circumstetit aequor,
<ov. met. 11.506>	suspicere inferno summum de gurgite caelum.
<ov. met. 11.507>	Saepe dat ingentem fluctu latus icta fragorem
<ov. met. 11.508>	nec levius pulsata sonat, quam ferreus olim
<ov. met. 11.509>	cum laceras aries ballistave concutit arces.
<ov. met. 11.510>	Utque solent sumptis incursu viribus ire
<ov. met. 11.511>	pectore in arma feri protentaque tela leones,
<ov. met. 11.512>	sic ubi se ventis admiserat unda coortis,
<ov. met. 11.513>	ibat in arma ratis multoque erat altior illis.
<ov. met. 11.514>	Iamque labant cunei, spoliataque tegmine cerae
<ov. met. 11.515>	rima patet praebetque viam letalibus undis.
<ov. met. 11.516>	Ecce cadunt largi resolutis nubibus imbres,
<ov. met. 11.517>	inque fretum credas totum descendere caelum,
<ov. met. 11.518>	inque plagas caeli tumefactum adscendere pontum.
<ov. met. 11.519>	Vela madent nimbis, et cum caelestibus undis
<ov. met. 11.520>	aequoreae miscentur aquae; caret ignibus aether,
<ov. met. 11.521>	caecaque nox premitur tenebris hiemisque suisque.
<ov. met. 11.522>	Discutiunt tamen has praebentque micantia lumen
<ov. met. 11.523>	fulmina: fulmineis ardescunt ignibus ignes.
<ov. met. 11.524>	Dat quoque iam saltus intra cava texta carinae
<ov. met. 11.525>	fluctus; et ut miles, numero praestantior omni,
<ov. met. 11.526>	cum saepe adsiluit defensae moenibus urbis,
<ov. met. 11.527>	spe potitur tandem laudisque accensus amore
<ov. met. 11.528>	inter mille viros murum tamen occupat unus,
<ov. met. 11.529>	sic, ubi pulsarunt noviens latera ardua fluctus,
<ov. met. 11.530>	vastius insurgens decimae ruit impetus undae;
<ov. met. 11.531>	nec prius absistit fessam oppugnare carinam,
<ov. met. 11.532>	quam velut in captae descendat moenia navis.
<ov. met. 11.533>	Pars igitur temptabat adhuc invadere pinum,
<ov. met. 11.534>	pars maris intus erat. Trepidant haud segnius omnes,
<ov. met. 11.535>	quam solet urbs, aliis murum fodientibus extra
<ov. met. 11.536>	atque aliis murum, trepidare, tenentibus intus.
<ov. met. 11.537>	Deficit ars animique cadunt, totidemque videntur,
<ov. met. 11.538>	quot veniunt fluctus, ruere atque inrumpere mortes.
<ov. met. 11.539>	Non tenet hic lacrimas, stupet hic, vocat ille beatos,
<ov. met. 11.540>	funera quos maneant: hic votis numen adorat
<ov. met. 11.541>	bracchiaque ad caelum, quod non videt, inrita tollens
<ov. met. 11.542>	poscit opem, subeunt illi fraterque parensque,
<ov. met. 11.543>	huic cum pignoribus domus et quodcumque relictum est.
<ov. met. 11.544>	Alcyone Ceyca movet, Ceycis in ore
<ov. met. 11.545>	nulla nisi Alcyone est; et cum desideret unam,
<ov. met. 11.546>	gaudet abesse tamen. Patriae quoque vellet ad oras
<ov. met. 11.547>	respicere inque domum supremos vertere vultus,
<ov. met. 11.548>	verum ubi sit, nescit; tanta vertigine pontus
<ov. met. 11.549>	fervet, et inducta piceis e nubibus umbra
<ov. met. 11.550>	omne latet caelum, duplicataque noctis imago est.
<ov. met. 11.551>	Frangitur incursu nimbosi turbinis arbor,
<ov. met. 11.552>	frangitur et regimen, spoliisque animosa superstes
<ov. met. 11.553>	unda, velut victrix, sinuataque despicit undas,
<ov. met. 11.554>	nec levius, quam siquis Athon Pindumve revulsos
<ov. met. 11.555>	sede sua totos in apertum everterit aequor,
<ov. met. 11.556>	praecipitata cadit pariterque et pondere et ictu
<ov. met. 11.557>	mergit in ima ratem; cum qua pars magna virorum,
<ov. met. 11.558>	gurgite pressa gravi neque in aera reddita, fato
<ov. met. 11.559>	functa suo est: alii partes et membra carinae
<ov. met. 11.560>	trunca tenent: tenet ipse manu, qua sceptra solebat,
<ov. met. 11.561>	fragmina navigii Ceyx socerumque patremque
<ov. met. 11.562>	invocat heu! frustra. Sed plurima nantis in ore
<ov. met. 11.563>	Alcyone coniunx: illam meminitque refertque,
<ov. met. 11.564>	illius ante oculos ut agant sua corpora fluctus,
<ov. met. 11.565>	optat et exanimis manibus tumuletur amicis.
<ov. met. 11.566>	Dum natat, absentem, quotiens sinit hiscere fluctus,
<ov. met. 11.567>	nominat Alcyonen ipsisque inmurmurat undis.
<ov. met. 11.568>	Ecce super medios fluctus niger arcus aquarum
<ov. met. 11.569>	frangitur et rupta mersum caput obruit unda.
<ov. met. 11.570>	Lucifer obscurus nec quem cognoscere posses
<ov. met. 11.571>	illa luce fuit, quoniamque excedere caelo
<ov. met. 11.572>	non licuit, densis texit sua nubibus ora.
<ov. met. 11.573>	Aeolis interea tantorum ignara malorum
<ov. met. 11.574>	dinumerat noctes, et iam, quas induat ille
<ov. met. 11.575>	festinat vestes, iam quas, ubi venerit ille,
<ov. met. 11.576>	ipsa gerat, reditusque sibi promittit inanes.
<ov. met. 11.577>	Omnibus illa quidem superis pia tura ferebat,
<ov. met. 11.578>	ante tamen cunctos Iunonis templa colebat
<ov. met. 11.579>	proque viro, qui nullus erat, veniebat ad aras
<ov. met. 11.580>	utque foret sospes coniunx suus utque rediret,
<ov. met. 11.581>	optabat, nullamque sibi praeferret; at illi
<ov. met. 11.582>	hoc de tot votis poterat contingere solum.
<ov. met. 11.583>	At dea non ultra pro functo morte rogari
<ov. met. 11.584>	sustinet; utque manus funestas arceat aris,
<ov. met. 11.585>	“Iri, meae” dixit “fidissima nuntia vocis,
<ov. met. 11.586>	vise soporiferam Somni velociter aulam
<ov. met. 11.587>	exstinctique iube Ceycis imagine mittat
<ov. met. 11.588>	somnia ad Alcyonen veros narrantia casus.”
<ov. met. 11.589>	Dixerat: induitur velamina mille colorum
<ov. met. 11.590>	Iris, et arcuato caelum curvamine signans
<ov. met. 11.591>	tecta petit iussi sub nube latentia regis.
<ov. met. 11.592>	Est prope Cimmerios longo spelunca recessu,
<ov. met. 11.593>	mons cavus, ignavi domus et penetralia Somni:
<ov. met. 11.594>	quo numquam radiis oriens mediusve cadensve
<ov. met. 11.595>	Phoebus adire potest. Nebulae caligine mixtae
<ov. met. 11.596>	exhalantur humo dubiaeque crepuscula lucis.
<ov. met. 11.597>	Non vigil ales ibi cristati cantibus oris
<ov. met. 11.598>	evocat auroram, nec voce silentia rumpunt
<ov. met. 11.599>	sollicitive canes canibusve sagacior anser.
<ov. met. 11.600>	Non fera, non pecudes, non moti flamine rami
<ov. met. 11.601>	humanaeve sonum reddunt convicia linguae:
<ov. met. 11.602>	muta quies habitat; saxo tamen exit ab imo
<ov. met. 11.603>	rivus aquae Lethes, per quem cum murmure labens
<ov. met. 11.604>	invitat somnos crepitantibus unda lapillis.
<ov. met. 11.605>	Ante fores antri fecunda papavera florent
<ov. met. 11.606>	innumeraeque herbae, quarum de lacte soporem
<ov. met. 11.607>	nox legit et spargit per opacas umida terras.
<ov. met. 11.608>	Ianua nec verso stridores cardine reddit:
<ov. met. 11.609>	nulla domo tota, custos in limine nullus.
<ov. met. 11.610>	At medio torus est ebeno sublimis in antro,
<ov. met. 11.611>	plumeus, unicolor, pullo velamine tectus:
<ov. met. 11.612>	quo cubat ipse deus membris languore solutis.
<ov. met. 11.613>	Hunc circa passim varias imitantia formas
<ov. met. 11.614>	somnia vana iacent totidem, quot messis aristas,
<ov. met. 11.615>	silva gerit frondes, eiectas litus harenas.
<ov. met. 11.616>	Quo simul intravit manibusque obstantia virgo
<ov. met. 11.617>	somnia dimovit, vestis fulgore reluxit
<ov. met. 11.618>	sacra domus, tardaque deus gravitate iacentes
<ov. met. 11.619>	vix oculos tollens iterumque iterumque relabens
<ov. met. 11.620>	summaque percutiens nutanti pectora mento,
<ov. met. 11.621>	excussit tandem sibi se; cubitoque levatus,
<ov. met. 11.622>	quid veniat (cognovit enim), scitatur. At illa:
<ov. met. 11.623>	“Somne, quies rerum, placidissime, Somne, deorum,
<ov. met. 11.624>	pax animi, quem cura fugit, qui corpora duris
<ov. met. 11.625>	fessa ministeriis mulces reparasque labori,
<ov. met. 11.626>	somnia, quae veras aequent imitantia formas,
<ov. met. 11.627>	Herculea Trachine iube sub imagine regis
<ov. met. 11.628>	Alcyonen adeant simulacraque naufraga fingant.
<ov. met. 11.629>	Imperat hoc Iuno.” Postquam mandata peregit,
<ov. met. 11.630>	Iris abit (neque enim ulterius tolerare soporis
<ov. met. 11.631>	vim poterat), labique ut somnum sensit in artus,
<ov. met. 11.632>	effugit et remeat per quos modo venerat arcus.
<ov. met. 11.633>	At pater e populo natorum mille suorum
<ov. met. 11.634>	excitat artificem simulatoremque figurae
<ov. met. 11.635>	Morphea: non illic quisquam sollertius alter
<ov. met. 11.636>	exprimit incessus vultumque sonumque loquendi.
<ov. met. 11.637>	Adicit et vestes et consuetissima cuique
<ov. met. 11.638>	verba; sed hic solos homines imitatur, at alter
<ov. met. 11.639>	fit fera, fit volucris, fit longo corpore serpens:
<ov. met. 11.640>	hunc Icelon superi, mortale Phobetora vulgus
<ov. met. 11.641>	nominat. Est etiam diversae tertius artis
<ov. met. 11.642>	Phantasos: ille in humum saxumque undamque trabemque
<ov. met. 11.643>	quaeque vacant anima, fallaciter omnia transit.
<ov. met. 11.644>	Regibus hi ducibusque suos ostendere vultus
<ov. met. 11.645>	nocte solent, populos alii plebemque pererrant.
<ov. met. 11.646>	Praeterit hos senior cunctisque e fratribus unum
<ov. met. 11.647>	Morphea, qui peragat Thaumantidos edita, Somnus
<ov. met. 11.648>	eligit: et rursus molli languore solutus
<ov. met. 11.649>	deposuitque caput stratoque recondidit alto.
<ov. met. 11.650>	Ille volat nullos strepitus facientibus alis
<ov. met. 11.651>	per tenebras intraque morae breve tempus in urbem
<ov. met. 11.652>	pervenit Haemoniam positisque e corpore pennis
<ov. met. 11.653>	in faciem Ceycis abit sumptaque figura
<ov. met. 11.654>	luridus, exanimi similis, sine vestibus ullis,
<ov. met. 11.655>	coniugis ante torum miserae stetit: uda videtur
<ov. met. 11.656>	barba viri, madidisque gravis fluere unda capillis.
<ov. met. 11.657>	Tum lecto incumbens, fletu super ora profuso,
<ov. met. 11.658>	haec ait: “Agnoscis Ceyca, miserrima coniunx?
<ov. met. 11.659>	An mea mutata est facies? Nunc respice! nosces
<ov. met. 11.660>	inveniesque tuo pro coniuge coniugis umbram.
<ov. met. 11.661>	Nil opis, Alcyone, nobis tua vota tulerunt:
<ov. met. 11.662>	occidimus! Falso tibi me promittere noli!
<ov. met. 11.663>	Nubilus Aegaeo deprendit in aequore navem
<ov. met. 11.664>	auster et ingenti iactatam flamine solvit,
<ov. met. 11.665>	oraque nostra, tuum frustra clamantia nomen,
<ov. met. 11.666>	implerunt fluctus. Non haec tibi nuntiat auctor
<ov. met. 11.667>	ambiguus, non ista vagis rumoribus audis:
<ov. met. 11.668>	ipse ego fata tibi praesens mea naufragus edo.
<ov. met. 11.669>	Surge, age, da lacrimas lugubriaque indue nec me
<ov. met. 11.670>	indeploratum sub inania Tartara mitte.”
<ov. met. 11.671>	Adicit his vocem Morpheus, quam coniugis illa
<ov. met. 11.672>	crederet esse sui: fletus quoque fundere veros
<ov. met. 11.673>	visus erat, gestumque manus Ceycis habebat.
<ov. met. 11.674>	Ingemit Alcyone, lacrimas movet atque lacertos
<ov. met. 11.675>	per somnum, corpusque petens amplectitur auras
<ov. met. 11.676>	exclamatque “mane! quo te rapis? ibimus una!”
<ov. met. 11.677>	Voce sua specieque viri turbata soporem
<ov. met. 11.678>	excutit et primo, si sit, circumspicit, illic,
<ov. met. 11.679>	qui modo visus erat: nam moti voce ministri
<ov. met. 11.680>	intulerant lumen. Postquam non invenit usquam,
<ov. met. 11.681>	percutit ora manu laniatque a pectore vestes
<ov. met. 11.682>	pectoraque ipsa ferit, nec crines solvere curat:
<ov. met. 11.683>	scindit et altrici, quae luctus causa, roganti
<ov. met. 11.684>	“nulla est Alcyone, nulla est!” ait. “Occidit una
<ov. met. 11.685>	cum Ceyce suo! Solantia tollite verba!
<ov. met. 11.686>	Naufragus interiit! Vidi agnovique manusque
<ov. met. 11.687>	ad discedentem cupiens retinere, tetendi.
<ov. met. 11.688>	Umbra fuit, — sed et umbra tamen manifesta virique
<ov. met. 11.689>	vera mei! Non ille quidem, si quaeris, habebat
<ov. met. 11.690>	adsuetos vultus, nec quo prius, ore nitebat:
<ov. met. 11.691>	pallentem nudumque et adhuc umente capillo
<ov. met. 11.692>	infelix vidi. Stetit hoc miserabilis ipse
<ov. met. 11.693>	ecce loco!” (et quaerit, vestigia siqua supersint)
<ov. met. 11.694>	“Hoc erat, hoc, animo quod divinante timebam,
<ov. met. 11.695>	et ne me fugeres, ventos sequerere, rogabam.
<ov. met. 11.696>	At certe vellem, quoniam periturus abibas,
<ov. met. 11.697>	me quoque duxisses! Multum fuit utile tecum
<ov. met. 11.698>	ire mihi: neque enim de vitae tempore quicquam
<ov. met. 11.699>	non simul egissem, nec mors discreta fuisset.
<ov. met. 11.700>	Nunc absens perii, iactor quoque fluctibus absens,
<ov. met. 11.701>	et sine me me pontus habet. Crudelior ipso
<ov. met. 11.702>	sit mihi mens pelago, si vitam ducere nitar
<ov. met. 11.703>	longius et tanto pugnem superesse dolori.
<ov. met. 11.704>	Sed neque pugnabo, nec te, miserande, relinquam
<ov. met. 11.705>	et tibi nunc saltem veniam comes, inque sepulcro
<ov. met. 11.706>	si non urna, tamen iunget nos littera: si non
<ov. met. 11.707>	ossibus ossa meis, at nomen nomine tangam.”
<ov. met. 11.708>	Plura dolor prohibet, verboque intervenit omni
<ov. met. 11.709>	plangor, et attonito gemitus a corde trahuntur.
<ov. met. 11.710>	Mane erat, egreditur tectis ad litus et illum
<ov. met. 11.711>	maesta locum repetit, de quo spectarat euntem.
<ov. met. 11.712>	Dumque moratur ibi, dumque “hic retinacula solvit,
<ov. met. 11.713>	hoc mihi discedens dedit oscula litore” dicit,
<ov. met. 11.714>	dumque notata locis reminiscitur acta fretumque
<ov. met. 11.715>	prospicit: in liquida, spatio distante, tuetur
<ov. met. 11.716>	nescio quid quasi corpus, aqua. Primoque, quid illud
<ov. met. 11.717>	esset, erat dubium; postquam paulum appulit unda,
<ov. met. 11.718>	et, quamvis aberat, corpus tamen esse liquebat,
<ov. met. 11.719>	qui foret, ignorans, quia naufragus, omine mota est
<ov. met. 11.720>	et, tamquam ignoto lacrimam daret, “heu! miser” inquit
<ov. met. 11.721>	“quisquis es, et siqua est coniunx tibi !” Fluctibus actum
<ov. met. 11.722>	fit propius corpus; quod quo magis illa tuetur,
<ov. met. 11.723>	hoc minus et minus est mentis sua, iamque propinquae
<ov. met. 11.724>	admotum terrae, iam quod cognoscere posset,
<ov. met. 11.725>	cernit: erat coniunx. “Ille est!” exclamat et una
<ov. met. 11.726>	ora, comas, vestem lacerat tendensque trementes
<ov. met. 11.727>	ad Ceyca manus “sic, o carissime coniunx,
<ov. met. 11.728>	sic ad me, miserande, redis?” ait. Adiacet undis
<ov. met. 11.729>	facta manu moles, quae primas aequoris undas
<ov. met. 11.730>	frangit et incursus quae praedelassat aquarum.
<ov. met. 11.731>	Insilit huc, mirumque fuit potuisse: volabat
<ov. met. 11.732>	percutiensque levem modo natis aera pennis
<ov. met. 11.733>	stringebat summas ales miserabilis undas.
<ov. met. 11.734>	Dumque volat, maesto similem plenumque querellae
<ov. met. 11.735>	ora dedere sonum tenui crepitantia rostro.
<ov. met. 11.736>	Ut vero tetigit mutum et sine sanguine corpus,
<ov. met. 11.737>	dilectos artus amplexa recentibus alis
<ov. met. 11.738>	frigida nequiquam duro dedit oscula rostro.
<ov. met. 11.739>	Senserit hoc Ceyx, an vultum motibus undae
<ov. met. 11.740>	tollere sit visus, populus dubitabat: at ille
<ov. met. 11.741>	senserat, et tandem superis miserantibus, ambo
<ov. met. 11.742>	alite mutantur. Fatis obnoxius isdem
<ov. met. 11.743>	tunc quoque mansit amor, nec coniugiale solutum est
<ov. met. 11.744>	foedus in alitibus: coeunt fiuntque parentes,
<ov. met. 11.745>	perque dies placidos hiberno tempore septem
<ov. met. 11.746>	incubat Alcyone pendentibus aequore nidis.
<ov. met. 11.747>	Tunc iacet unda maris: ventos custodit et arcet
<ov. met. 11.748>	Aeolus egressu praestatque nepotibus aequor.
<ov. met. 11.749>	Hos aliquis senior iunctim freta lata volantes
<ov. met. 11.750>	spectat et ad finem servatos laudat amores;
<ov. met. 11.751>	proximus, aut idem, si fors tulit, “hic quoque,” dixit
<ov. met. 11.752>	“quem mare carpentem substrictaque crura gerentem
<ov. met. 11.753>	adspicis” (ostendens spatiosum in guttura mergum),
<ov. met. 11.754>	“regia progenies: sunt si descendere ad ipsum
<ov. met. 11.755>	ordine perpetuo quaeris, sunt huius origo
<ov. met. 11.756>	Ilus et Assaracus raptusque Iovi Ganymedes
<ov. met. 11.757>	Laomedonque senex Priamusque novissima Troiae
<ov. met. 11.758>	tempora sortitus. Frater fuit Hectoris iste:
<ov. met. 11.759>	qui nisi sensisset prima nova fata iuventa,
<ov. met. 11.760>	forsitan inferius non Hectore nomen haberet,
<ov. met. 11.761>	quamvis est illum proles enixa Dymantis,
<ov. met. 11.762>	Aesacon umbrosa furtim peperisse sub Ida
<ov. met. 11.763>	fertur Alexirhoe, Granico nata bicorni.
<ov. met. 11.764>	Oderat hic urbes nitidaque remotus ab aula
<ov. met. 11.765>	secretos montes et inambitiosa colebat
<ov. met. 11.766>	rura nec Iliacos coetus nisi rarus adibat.
<ov. met. 11.767>	Non agreste tamen nec inexpugnabile amori
<ov. met. 11.768>	pectus habens silvas captatam saepe per omnes
<ov. met. 11.769>	adspicit Hesperien patria Cebrenida ripa
<ov. met. 11.770>	iniectos umeris siccantem sole capillos.
<ov. met. 11.771>	Visa fugit nymphe, veluti perterrita fulvum
<ov. met. 11.772>	cerva lupum longeque lacu deprensa relicto
<ov. met. 11.773>	accipitrem fluvialis anas; quam Troius heros
<ov. met. 11.774>	insequitur celeremque metu celer urget amore:
<ov. met. 11.775>	ecce latens herba coluber fugientis adunco
<ov. met. 11.776>	dente pedem strinxit virusque in corpore liquit;
<ov. met. 11.777>	cum vita suppressa fuga est: amplectitur amens
<ov. met. 11.778>	exanimem clamatque ‘piget, piget esse secutum!
<ov. met. 11.779>	Sed non hoc timui, neque erat mihi vincere tanti.
<ov. met. 11.780>	Perdidimus miseram nos te duo: vulnus ab angue,
<ov. met. 11.781>	a me causa data est. Ego sum sceleratior illo,
<ov. met. 11.782>	qui tibi morte mea mortis solacia mittam.’
<ov. met. 11.783>	Dixit et e scopulo, quem rauca subederat unda,
<ov. met. 11.784>	decidit in pontum. Tethys miserata cadentem
<ov. met. 11.785>	molliter excepit nantemque per aequora pennis
<ov. met. 11.786>	texit, et optatae non est data copia mortis.
<ov. met. 11.787>	Indignatur amans invitum vivere cogi
<ov. met. 11.788>	obstarique animae misera de sede volenti
<ov. met. 11.789>	exire. Utque novas umeris adsumpserat alas,
<ov. met. 11.790>	subvolat atque iterum corpus super aequora mittit.
<ov. met. 11.791>	Pluma levat casus: furit Aesacos inque profundum
<ov. met. 11.792>	pronus abit letique viam sine fine retemptat.
<ov. met. 11.793>	Fecit amor maciem: longa internodia crurum,
<ov. met. 11.794>	longa manet cervix, caput est a corpore longe;
<ov. met. 11.795>	aequor amat nomenque manet, quia mergitur, illi.”

<ov. met. 12.1>	Nescius adsumptis Priamus pater Aesacon alis
<ov. met. 12.2>	vivere lugebat, tumulo quoque nomen habenti
<ov. met. 12.3>	inferias dederat cum fratribus Hector inani.
<ov. met. 12.4>	Defuit officio Paridis praesentia tristi,
<ov. met. 12.5>	postmodo qui rapta longum cum coniuge bellum
<ov. met. 12.6>	attulit in patriam; coniurataeque sequuntur
<ov. met. 12.7>	mille rates gentisque simul commune Pelasgae.
<ov. met. 12.8>	Nec dilata foret vindicta, nisi aequora saevi
<ov. met. 12.9>	invia fecissent venti Boeotaque tellus
<ov. met. 12.10>	Aulide piscosa puppes tenuisset ituras.
<ov. met. 12.11>	Hic patrio de more Iovi cum sacra parassent,
<ov. met. 12.12>	ut vetus accensis incanduit ignibus ara,
<ov. met. 12.13>	serpere caeruleum Danai videre draconem
<ov. met. 12.14>	in platanum, coeptis quae stabat proxima sacris.
<ov. met. 12.15>	Nidus erat volucrum bis quattuor arbore summa:
<ov. met. 12.16>	quas simul et matrem circum sua damna volantem
<ov. met. 12.17>	corripuit serpens avidoque recondidit ore.
<ov. met. 12.18>	Obstipuere omnes. At veri providus augur
<ov. met. 12.19>	Thestorides “vincemus” ait, “gaudete, Pelasgi!
<ov. met. 12.20>	Troia cadet, sed erit nostri mora longa laboris,”
<ov. met. 12.21>	atque novem volucres in belli digerit annos.
<ov. met. 12.22>	Ille, ut erat virides amplexus in arbore ramos,
<ov. met. 12.23>	fit lapis et servat serpentis imagine saxum.
<ov. met. 12.24>	Permanet Aoniis Nereus violentus in undis
<ov. met. 12.25>	bellaque non transfert; et sunt qui parcere Troiae
<ov. met. 12.26>	Neptunum credant, quia moenia fecerat urbi.
<ov. met. 12.27>	At non Thestorides: nec enim nescitve tacetve
<ov. met. 12.28>	sanguine virgineo placandam virginis iram
<ov. met. 12.29>	esse deae. Postquam pietatem publica causa
<ov. met. 12.30>	rexque patrem vicit castumque datura cruorem
<ov. met. 12.31>	flentibus ante aram stetit Iphigenia ministris,
<ov. met. 12.32>	victa dea est nubemque oculis obiecit et inter
<ov. met. 12.33>	officium turbamque sacri vocesque precantum
<ov. met. 12.34>	supposita fertur mutasse Mycenida cerva.
<ov. met. 12.35>	Ergo ubi, qua decuit, lenita est caede Diana,
<ov. met. 12.36>	et pariter Phoebes, pariter maris ira recessit,
<ov. met. 12.37>	accipiunt ventos a tergo mille carinae
<ov. met. 12.38>	multaque perpessae Phrygia potiuntur harena.
<ov. met. 12.39>	Orbe locus medio est inter terrasque fretumque
<ov. met. 12.40>	caelestesque plagas, triplicis confinia mundi,
<ov. met. 12.41>	unde quod est usquam, quamvis regionibus absit,
<ov. met. 12.42>	inspicitur, penetratque cavas vox omnis ad aures.
<ov. met. 12.43>	Fama tenet summaque domum sibi legit in arce,
<ov. met. 12.44>	innumerosque aditus ac mille foramina tectis
<ov. met. 12.45>	addidit et nullis inclusit limina portis:
<ov. met. 12.46>	nocte dieque patet. Tota est ex aere sonanti,
<ov. met. 12.47>	tota fremit vocesque refert iteratque quod audit.
<ov. met. 12.48>	Nulla quies intus nullaque silentia parte,
<ov. met. 12.49>	nec tamen est clamor, sed parvae murmura vocis,
<ov. met. 12.50>	qualia de pelagi, siquis procul audiat, undis
<ov. met. 12.51>	esse solent, qualemve sonum, cum Iuppiter atras
<ov. met. 12.52>	increpuit nubes, extrema tonitrua reddunt.
<ov. met. 12.53>	Atria turba tenet: veniunt, leve vulgus, euntque
<ov. met. 12.54>	mixtaque cum veris passim commenta vagantur
<ov. met. 12.55>	milia rumorum confusaque verba volutant.
<ov. met. 12.56>	E quibus hi vacuas inplent sermonibus aures,
<ov. met. 12.57>	hi narrata ferunt alio; mensuraque ficti
<ov. met. 12.58>	crescit, et auditis aliquid novus adicit auctor.
<ov. met. 12.59>	Illic Credulitas, illic temerarius Error
<ov. met. 12.60>	vanaque Laetitia est consternatique Timores
<ov. met. 12.61>	Seditioque recens dubioque auctore Susurri.
<ov. met. 12.62>	Ipsa, quid in caelo rerum pelagoque geratur
<ov. met. 12.63>	et tellure, videt totumque inquirit in orbem.
<ov. met. 12.64>	Fecerat haec notum Graias cum milite forti
<ov. met. 12.65>	adventare rates, neque inexspectatus in armis
<ov. met. 12.66>	hostis adest: prohibent aditus litusque tuentur
<ov. met. 12.67>	Troes, et Hectorea primus fataliter hasta,
<ov. met. 12.68>	Protesilae, cadis, commissaque proelia magno
<ov. met. 12.69>	stant Danais, fortisque animae nece cognitus Hector.
<ov. met. 12.70>	Nec Phryges exiguo, quid Achaica dextera possit
<ov. met. 12.71>	sanguine senserunt. Et iam Sigea rubebant
<ov. met. 12.72>	litora, iam leto proles Neptunia Cygnus
<ov. met. 12.73>	mille viros dederat, iam curru instabat Achilles
<ov. met. 12.74>	totaque Peliacae sternebat cuspidis ictu
<ov. met. 12.75>	agmina, perque acies aut Cygnum aut Hectora quaerens
<ov. met. 12.76>	congreditur Cygno (decimum dilatus in annum
<ov. met. 12.77>	Hector erat): tum colla iugo canentia pressos
<ov. met. 12.78>	exhortatus equos currum direxit in hostem
<ov. met. 12.79>	concutiensque suis vibrantia tela lacertis
<ov. met. 12.80>	“quisquis es, o iuvenis” dixit “solamen habeto
<ov. met. 12.81>	mortis, ab Haemonio quod sis iugulatus Achille.”
<ov. met. 12.82>	Hactenus Aeacides; vocem gravis hasta secuta est.
<ov. met. 12.83>	Sed quamquam certa nullus fuit error in hasta,
<ov. met. 12.84>	nil tamen emissi profecit acumine ferri
<ov. met. 12.85>	utque hebeti pectus tantummodo contudit ictu.
<ov. met. 12.86>	“Nate dea, nam te fama praenovimus,” inquit
<ov. met. 12.87>	ille “quid a nobis vulnus miraris abesse?”
<ov. met. 12.88>	(mirabatur enim) “non haec, quam cernis, equinis
<ov. met. 12.89>	fulva iubis cassis neque onus cava parma sinistrae
<ov. met. 12.90>	auxilio mihi sunt: decor est quaesitus ab istis.
<ov. met. 12.91>	Mars quoque ob hoc capere arma solet! Removebitur omne
<ov. met. 12.92>	tegminis officium, tamen indestrictus abibo.
<ov. met. 12.93>	Est aliquid non esse satum Nereide, sed qui
<ov. met. 12.94>	Nereaque et natas et totum temperat aequor.”
<ov. met. 12.95>	Dixit et haesurum clipei curvamine telum
<ov. met. 12.96>	misit in Aeaciden, quod et aes et proxima rupit
<ov. met. 12.97>	terga novena boum, decimo tamen orbe moratum est.
<ov. met. 12.98>	Excutit hoc heros rursusque trementia forti
<ov. met. 12.99>	tela manu torsit: rursus sine vulnere corpus
<ov. met. 12.100>	sincerumque fuit! Nec tertia cuspis apertum
<ov. met. 12.101>	et se praebentem valuit destringere Cygnum.
<ov. met. 12.102>	Haud secus exarsit, quam circo taurus aperto,
<ov. met. 12.103>	cum sua terribili petit inritamina cornu,
<ov. met. 12.104>	poeniceas vestes, elusaque vulnera sentit.
<ov. met. 12.105>	Num tamen exciderit ferrum, considerat hastae:
<ov. met. 12.106>	haerebat ligno. “Manus est mea debilis ergo,
<ov. met. 12.107>	quasque” ait “ante habuit vires, effudit in uno?
<ov. met. 12.108>	Nam certe valuit, vel cum Lyrnesia primus
<ov. met. 12.109>	moenia deieci, vel cum Tenedonque suoque
<ov. met. 12.110>	Eetioneas inplevi sanguine Thebas,
<ov. met. 12.111>	vel cum purpureus populari caede Caicus
<ov. met. 12.112>	fluxit opusque meae bis sensit Telephus hastae.
<ov. met. 12.113>	Hic quoque tot caesis, quorum per litus acervos
<ov. met. 12.114>	et feci et video, valuit mea dextra valetque.”
<ov. met. 12.115>	Dixit et, ante actis veluti male crederet, hastam
<ov. met. 12.116>	misit in adversum Lycia de plebe Menoeten
<ov. met. 12.117>	loricamque simul subiectaque pectora rupit.
<ov. met. 12.118>	Quo plangente gravem moribundo pectore terram
<ov. met. 12.119>	extrahit illud idem calido de vulnere telum
<ov. met. 12.120>	atque ait: “Haec manus est, haec, qua modo vicimus, hasta:
<ov. met. 12.121>	utar in hoc isdem; sit in hoc, precor, exitus idem!”
<ov. met. 12.122>	Sic fatus Cygnum repetit, nec fraxinus errat
<ov. met. 12.123>	inque umero sonuit non evitata sinistro,
<ov. met. 12.124>	inde velut muro solidaque a caute repulsa est;
<ov. met. 12.125>	qua tamen ictus erat, signatum sanguine Cygnum
<ov. met. 12.126>	viderat et frustra fuerat gavisus Achilles:
<ov. met. 12.127>	vulnus erat nullum, sanguis fuit ille Menoetae!
<ov. met. 12.128>	Tum vero praeceps curru fremebundus ab alto
<ov. met. 12.129>	desilit et nitido securum comminus hostem
<ov. met. 12.130>	ense petens parmam gladio galeamque cavari
<ov. met. 12.131>	cernit et in duro laedi quoque corpore ferrum!
<ov. met. 12.132>	Haud tulit ulterius, clipeoque adversa reducto
<ov. met. 12.133>	ter quater ora viri, capulo cava tempora pulsat
<ov. met. 12.134>	cedentique sequens instat turbatque ruitque
<ov. met. 12.135>	attonitoque negat requiem: pavor occupat illum,
<ov. met. 12.136>	ante oculosque natant tenebrae, retroque ferenti
<ov. met. 12.137>	aversos passus medio lapis obstitit arvo.
<ov. met. 12.138>	Quem super inpulsum resupino corpore Cygnum
<ov. met. 12.139>	vi multa vertit terraeque adflixit Achilles.
<ov. met. 12.140>	Tum clipeo genibusque premens praecordia duris
<ov. met. 12.141>	vincla trahit galeae: quae presso subdita mento
<ov. met. 12.142>	elidunt fauces et respiramen utrumque
<ov. met. 12.143>	eripiunt animae. Victum spoliare parabat:
<ov. met. 12.144>	arma relicta videt; corpus deus aequoris albam
<ov. met. 12.145>	contulit in volucrem, cuius modo nomen habebat.
<ov. met. 12.146>	Hic labor, haec requiem multorum pugna dierum
<ov. met. 12.147>	attulit, et positis pars utraque substitit armis.
<ov. met. 12.148>	Dumque vigil Phrygios servat custodia muros
<ov. met. 12.149>	et vigil Argolicas servat custodia fossas,
<ov. met. 12.150>	festa dies aderat, qua Cygni victor Achilles
<ov. met. 12.151>	Pallada mactatae placabat sanguine vaccae.
<ov. met. 12.152>	Cuius ut inposuit prosecta calentibus aris
<ov. met. 12.153>	et dis acceptus penetravit in aethera nidor,
<ov. met. 12.154>	sacra tulere suam, pars est data cetera mensis.
<ov. met. 12.155>	Discubuere toris proceres et corpora tosta
<ov. met. 12.156>	carne replent vinoque levant curasque sitimque.
<ov. met. 12.157>	Non illos citharae, non illos carmina vocum
<ov. met. 12.158>	longave multifori delectat tibia buxi,
<ov. met. 12.159>	sed noctem sermone trahunt, virtusque loquendi
<ov. met. 12.160>	materia est: pugnas referunt hostisque suasque,
<ov. met. 12.161>	inque vices adita atque exhausta pericula saepe
<ov. met. 12.162>	commemorare iuvat,— quid enim loqueretur Achilles,
<ov. met. 12.163>	aut quid apud magnum potius loquerentur Achillem?
<ov. met. 12.164>	Proxima praecipue domito victoria Cygno
<ov. met. 12.165>	in sermone fuit. Visum mirabile cunctis,
<ov. met. 12.166>	quod iuvenis corpus nullo penetrabile telo
<ov. met. 12.167>	invictumque a vulnere erat ferrumque terebat.
<ov. met. 12.168>	Hoc ipse Aeacides, hoc mirabantur Achivi,
<ov. met. 12.169>	cum sic Nestor ait: “Vestro fuit unicus aevo
<ov. met. 12.170>	contemptor ferri nulloque forabilis ictu
<ov. met. 12.171>	Cygnus. At ipse olim patientem vulnera mille
<ov. met. 12.172>	corpore non laeso Perrhaebum Caenea vidi,
<ov. met. 12.173>	Caenea Perrhaebum, qui factis inclitus Othryn
<ov. met. 12.174>	incoluit; quoque id mirum magis esset in illo,
<ov. met. 12.175>	femina natus erat.” Monstri novitate feruntur
<ov. met. 12.176>	quisquis adest, narretque rogant. Quos inter Achilles:
<ov. met. 12.177>	“Dic age! nam cunctis eadem est audire voluntas,
<ov. met. 12.178>	o facunde senex, aevi prudentia nostri,
<ov. met. 12.179>	quis fuerit Caeneus, cur in contraria versus,
<ov. met. 12.180>	qua tibi militia, cuius certamine pugnae
<ov. met. 12.181>	cognitus, a quo sit victus, si victus ab ullo est.”
<ov. met. 12.182>	Tum senior: “Quamvis obstet mihi tarda vetustas,
<ov. met. 12.183>	multaque me fugiant primis spectata sub annis,
<ov. met. 12.184>	plura tamen memini. Nec, quae magis haereat ulla
<ov. met. 12.185>	pectore res nostro est inter bellique domique
<ov. met. 12.186>	acta tot. Ac siquem potuit spatiosa senectus
<ov. met. 12.187>	spectatorem operum multorum reddere, vixi
<ov. met. 12.188>	annos bis centum; nunc tertia vivitur aetas.
<ov. met. 12.189>	Clara decore fuit proles Elateia Caenis,
<ov. met. 12.190>	Thessalidum virgo pulcherrima, perque propinquas
<ov. met. 12.191>	perque tuas urbes (tibi enim popularis, Achille),
<ov. met. 12.192>	multorum frustra votis optata procorum.
<ov. met. 12.193>	Temptasset Peleus thalamos quoque forsitan illos,
<ov. met. 12.194>	sed iam aut contigerant illi conubia matris,
<ov. met. 12.195>	aut fuerant promissa, tuae. Nec Caenis in ullos
<ov. met. 12.196>	denupsit thalamos secretaque litora carpens
<ov. met. 12.197>	aequorei vim passa dei est (ita fama ferebat),
<ov. met. 12.198>	utque novae Veneris Neptunus gaudia cepit,
<ov. met. 12.199>	‘sint tua vota licet’ dixit ‘secura repulsae:
<ov. met. 12.200>	elige, quid voveas!’ (eadem hoc quoque fama ferebat).
<ov. met. 12.201>	‘Magnum’ Caenis ait ‘facit haec iniuria votum;
<ov. met. 12.202>	tale pati iam posse nihil; da, femina ne sim:
<ov. met. 12.203>	omnia praestiteris.’ Graviore novissima dixit
<ov. met. 12.204>	verba sono, poteratque viri vox illa videri,
<ov. met. 12.205>	sicut erat; nam iam voto deus aequoris alti
<ov. met. 12.206>	adnuerat dederatque super, ne saucius ullis
<ov. met. 12.207>	vulneribus fieri ferrove occumbere posset.
<ov. met. 12.208>	Munere laetus abit studiisque virilibus aevum
<ov. met. 12.209>	exigit Atracides Peneiaque arva pererrat.
<ov. met. 12.210>	Duxerat Hippodamen audaci Ixione natus,
<ov. met. 12.211>	nubigenasque feros positis ex ordine mensis
<ov. met. 12.212>	arboribus tecto discumbere iusserat antro.
<ov. met. 12.213>	Haemonii proceres aderant, aderamus et ipsi,
<ov. met. 12.214>	festaque confusa resonabat regia turba.
<ov. met. 12.215>	Ecce canunt Hymenaeon, et ignibus atria fumant,
<ov. met. 12.216>	cinctaque adest virgo matrum nuruumque caterva;
<ov. met. 12.217>	praesignis facie. Felicem diximus illa
<ov. met. 12.218>	coniuge Pirithoum: quod paene fefellimus omen.
<ov. met. 12.219>	Nam tibi, saevorum saevissime Centaurorum,
<ov. met. 12.220>	Euryte, quam vino pectus, tam virgine visa
<ov. met. 12.221>	ardet, et ebrietas geminata libidine regnat.
<ov. met. 12.222>	Protinus eversae turbant convivia mensae,
<ov. met. 12.223>	raptaturque comis per vim nova nupta prehensis.
<ov. met. 12.224>	Eurytus Hippodamen, alii, quam quisque probabant,
<ov. met. 12.225>	aut poterant, rapiunt, captaeque erat urbis imago.
<ov. met. 12.226>	Femineo clamore sonat domus: ocius omnes
<ov. met. 12.227>	surgimus, et primus ‘quae te vecordia,’ Theseus
<ov. met. 12.228>	‘Euryte, pulsat’ ait, ‘qui me vivente lacessas
<ov. met. 12.229>	Pirithoum violesque duos ignarus in uno?’
<ov. met. 12.230>	[neve ea magnanimus frustra memoraverit heros,
<ov. met. 12.231>	submovet instantes raptamque furentibus aufert.]
<ov. met. 12.232>	Ille nihil contra (neque enim defendere verbis
<ov. met. 12.233>	talia facta potest), sed vindicis ora protervis
<ov. met. 12.234>	insequitur manibus generosaque pectora pulsat.
<ov. met. 12.235>	Forte fuit iuxta signis exstantibus asper
<ov. met. 12.236>	antiquus crater; quem vastum vastior ipso
<ov. met. 12.237>	sustulit Aegides adversaque misit in ora.
<ov. met. 12.238>	Sanguinis ille globos pariter cerebrumque merumque
<ov. met. 12.239>	vulnere et ore vomens madida resupinus harena
<ov. met. 12.240>	calcitrat. Ardescunt germani caede bimembres
<ov. met. 12.241>	certatimque omnes uno ore ‘arma, arma’ loquuntur.
<ov. met. 12.242>	Vina dabant animos, et prima pocula pugna
<ov. met. 12.243>	missa volant fragilesque cadi curvique lebetes,
<ov. met. 12.244>	res epulis quondam, tum bello et caedibus aptae.
<ov. met. 12.245>	Primus Ophionides Amycus penetralia donis
<ov. met. 12.246>	haud timuit spoliare suis et primus ab aede
<ov. met. 12.247>	lampadibus densum rapuit funale coruscis,
<ov. met. 12.248>	elatumque alte, veluti qui candida tauri
<ov. met. 12.249>	rumpere sacrifica molitur colla securi,
<ov. met. 12.250>	inlisit fronti Lapithae Celadontis et ossa
<ov. met. 12.251>	non cognoscendo confusa relinquit in ore.
<ov. met. 12.252>	Exsiluere oculi, disiectisque ossibus oris
<ov. met. 12.253>	acta retro naris medioque est fixa palato.
<ov. met. 12.254>	Hunc pede convulso mensae Pellaeus acernae
<ov. met. 12.255>	stravit humi Pelates deiecto in pectora mento,
<ov. met. 12.256>	cumque atro mixtos sputantem sanguine dentes
<ov. met. 12.257>	vulnere Tartareas geminato mittit ad umbras.
<ov. met. 12.258>	Proximus ut steterat, spectans altaria vultu
<ov. met. 12.259>	fumida terribili ‘cur non’ ait ‘utimur istis?’
<ov. met. 12.260>	cumque suis Gryneus inmanem sustulit aram
<ov. met. 12.261>	ignibus et medium Lapitharum iecit in agmen
<ov. met. 12.262>	depressitque duos, Brotean et Orion: Orio
<ov. met. 12.263>	mater erat Mycale, quam deduxisse canendo
<ov. met. 12.264>	saepe reluctantis constabat cornua lunae.
<ov. met. 12.265>	‘Non inpune feres, teli modo copia detur!’
<ov. met. 12.266>	dixerat Exadius telique habet instar, in alta
<ov. met. 12.267>	quae fuerant pinu votivi cornua cervi.
<ov. met. 12.268>	Figitur hinc duplici Gryneus in lumina ramo
<ov. met. 12.269>	eruiturque oculos, quorum pars cornibus haeret,
<ov. met. 12.270>	pars fluit in barbam concretaque sanguine pendet.
<ov. met. 12.271>	Ecce rapit mediis flagrantem Rhoetus ab aris
<ov. met. 12.272>	pruniceum torrem dextraque a parte Charaxi
<ov. met. 12.273>	tempora perstringit fulvo protecta capillo.
<ov. met. 12.274>	Correpti rapida, veluti seges arida, flamma
<ov. met. 12.275>	arserunt crines, et vulnere sanguis inustus
<ov. met. 12.276>	terribilem stridore sonum dedit, ut dare ferrum
<ov. met. 12.277>	igne rubens plerumque solet, quod forcipe curva
<ov. met. 12.278>	cum faber eduxit, lacubus demittit: at illud
<ov. met. 12.279>	stridet et in tepida submersum sibilat unda.
<ov. met. 12.280>	Saucius hirsutis avidum de crinibus ignem
<ov. met. 12.281>	excutit inque umeros limen tellure revulsum
<ov. met. 12.282>	tollit, onus plaustri, quod ne permittat in hostem,
<ov. met. 12.283>	ipsa facit gravitas: socium quoque saxea moles
<ov. met. 12.284>	oppressit spatio stantem propiore Cometen.
<ov. met. 12.285>	Gaudia nec retinet Rhoetus: ‘Sic, conprecor,’ inquit
<ov. met. 12.286>	‘cetera sit fortis castrorum turba tuorum!’
<ov. met. 12.287>	semicremoque novat repetitum stipite vulnus,
<ov. met. 12.288>	terque quaterque gravi iuncturas verticis ictu
<ov. met. 12.289>	rupit, et in liquido sederunt ossa cerebro.
<ov. met. 12.290>	Victor ad Euagrum Corythumque Dryantaque transit;
<ov. met. 12.291>	e quibus ut prima tectus lanugine malas
<ov. met. 12.292>	procubuit Corythus, ‘puero quae gloria fuso
<ov. met. 12.293>	parta tibi est?’ Euagrus ait, nec dicere Rhoetus
<ov. met. 12.294>	plura sinit rutilasque ferox in aperta loquentis
<ov. met. 12.295>	condidit ora viri perque os in pectora flammas.
<ov. met. 12.296>	Te quoque, saeve Drya, circum caput igne rotato
<ov. met. 12.297>	insequitur; sed non in te quoque constitit idem
<ov. met. 12.298>	exitus: adsiduae successu caedis ovantem,
<ov. met. 12.299>	qua iuncta est umero cervix, sude figis obusta.
<ov. met. 12.300>	Ingemuit duroque sudem vix osse revellit
<ov. met. 12.301>	Rhoetus et ipse suo madefactus sanguine fugit.
<ov. met. 12.302>	Fugit et Orneus Lycabasque et saucius armo
<ov. met. 12.303>	dexteriore Medon et cum Pisenore Thaumas,
<ov. met. 12.304>	quique pedum nuper certamine vicerat omnes
<ov. met. 12.305>	Mermeros (accepto tum vulnere tardius ibat!),
<ov. met. 12.306>	et Pholus et Melaneus et Abas praedator aprorum,
<ov. met. 12.307>	quique suis frustra bellum dissuaserat augur,
<ov. met. 12.308>	Astylos: ille etiam metuenti vulnera Nesso
<ov. met. 12.309>	‘ne fuge! ad Herculeos’ inquit ‘servaberis arcus.’
<ov. met. 12.310>	At non Eurynomus Lycidasque et Areos et Imbreus
<ov. met. 12.311>	effugere necem: quos omnes dextra Dryantis
<ov. met. 12.312>	perculit adversos. Adversum tu quoque, quamvis
<ov. met. 12.313>	terga fugae dederas, vulnus, Crenaee, tulisti;
<ov. met. 12.314>	nam grave respiciens inter duo lumina ferrum,
<ov. met. 12.315>	qua naris fronti committitur, accipis, imae.
<ov. met. 12.316>	In tanto fremitu cunctis sine fine iacebat
<ov. met. 12.317>	sopitus venis et inexperrectus Aphidas
<ov. met. 12.318>	languentique manu carchesia mixta tenebat,
<ov. met. 12.319>	fusus in Ossaeae villosis pellibus ursae.
<ov. met. 12.320>	Quem procul ut vidit frustra nulla arma moventem,
<ov. met. 12.321>	inserit amento digitos ‘miscenda’ que dixit
<ov. met. 12.322>	‘cum Styge vina bibes!’ Phorbas; nec plura moratus
<ov. met. 12.323>	in iuvenem torsit iaculum, ferrataque collo
<ov. met. 12.324>	fraxinus, ut casu iacuit resupinus, adacta est.
<ov. met. 12.325>	Mors caruit sensu, plenoque e gutture fluxit
<ov. met. 12.326>	inque toros inque ipsa niger carchesia sanguis.
<ov. met. 12.327>	Vidi ego Petraeum conantem tollere terra
<ov. met. 12.328>	glandiferam quercum; quam dum conplexibus ambit
<ov. met. 12.329>	et quatit huc illuc labefactaque robora iactat,
<ov. met. 12.330>	lancea Pirithoi costis inmissa Petraei
<ov. met. 12.331>	pectora cum duro luctantia robore fixit.
<ov. met. 12.332>	Pirithoi cecidisse Lycum virtute ferebant,
<ov. met. 12.333>	Pirithoi virtute Chromin. Sed uterque minorem
<ov. met. 12.334>	victori titulum quam Dictys Helopsque dederunt:
<ov. met. 12.335>	fixus Helops iaculo, quod pervia tempora fecit
<ov. met. 12.336>	et missum a dextra laevam penetravit ad aurem;
<ov. met. 12.337>	Dictys, ab ancipiti delapsus acumine montis,
<ov. met. 12.338>	dum fugit instantem trepidans Ixione natum,
<ov. met. 12.339>	decidit in praeceps et pondere corporis ornum
<ov. met. 12.340>	ingentem fregit suaque induit ilia fractae.
<ov. met. 12.341>	Victor adest Aphareus saxumque e monte revulsum
<ov. met. 12.342>	mittere conatur: mittentem stipite querno
<ov. met. 12.343>	occupat Aegides cubitique ingentia frangit
<ov. met. 12.344>	ossa; nec ulterius dare corpus inutile leto
<ov. met. 12.345>	aut vacat aut curat tergoque Bienoris alti
<ov. met. 12.346>	insilit haud solito quemquam portare nisi ipsum,
<ov. met. 12.347>	opposuitque genu costis prensamque sinistra
<ov. met. 12.348>	caesariem retinens vultum minitantiaque ora
<ov. met. 12.349>	robore nodoso praeduraque tempora fregit:
<ov. met. 12.350>	robore Nedymnum iaculatoremque Lycopen
<ov. met. 12.351>	sternit et inmissa protectum pectora barba
<ov. met. 12.352>	Hippason et summis exstantem Riphea silvis
<ov. met. 12.353>	Thereaque, Haemoniis qui prensos montibus ursos
<ov. met. 12.354>	ferre domum vivos indignantesque solebat.
<ov. met. 12.355>	Haud tulit utentem pugnae successibus ultra
<ov. met. 12.356>	Thesea Demoleon: solido divellere dumo
<ov. met. 12.357>	annosam pinum magno molimine temptat;
<ov. met. 12.358>	quod quia non potuit, praefractam misit in hostem.
<ov. met. 12.359>	Sed procul a telo Theseus veniente recessit
<ov. met. 12.360>	Pallados admonitu: credi sic ipse volebat.
<ov. met. 12.361>	Non tamen arbor iners cecidit; nam Crantoris alti
<ov. met. 12.362>	abscidit iugulo pectusque umerumque sinistrum.
<ov. met. 12.363>	Armiger ille tui fuerat genitoris, Achille,
<ov. met. 12.364>	quem Dolopum rector, bello superatus, Amyntor
<ov. met. 12.365>	Aeacidae dederat pacis pignusque fidemque.
<ov. met. 12.366>	Hunc procul ut foedo disiectum vulnere Peleus
<ov. met. 12.367>	vidit, ‘at inferias, iuvenum gratissime Crantor,
<ov. met. 12.368>	accipe’ ait, validoque in Demoleonta lacerto
<ov. met. 12.369>	fraxineam misit, mentis quoque viribus, hastam.
<ov. met. 12.370>	Quae laterum cratem praerupit et ossibus haerens
<ov. met. 12.371>	intremuit. Trahit ille manu sine cuspide lignum
<ov. met. 12.372>	(id quoque vix sequitur), cuspis pulmone retenta est.
<ov. met. 12.373>	Ipse dolor vires animo dabat: aeger in hostem
<ov. met. 12.374>	erigitur pedibusque virum proculcat equinis.
<ov. met. 12.375>	Excipit ille ictus galea clipeoque sonanti
<ov. met. 12.376>	defensatque umeros praetentaque sustinet arma
<ov. met. 12.377>	perque armos uno duo pectora perforat ictu.
<ov. met. 12.378>	Ante tamen leto dederat Phlegraeon et Hylen
<ov. met. 12.379>	eminus, Iphinoum conlato Marte Claninque;
<ov. met. 12.380>	additur his Dorylas, qui tempora tecta gerebat
<ov. met. 12.381>	pelle lupi saevique vicem praestantia teli
<ov. met. 12.382>	cornua vara boum multo rubefacta cruore.
<ov. met. 12.383>	Huic ego (nam vires animus dabat) ‘adspice,’ dixi,
<ov. met. 12.384>	‘quantum concedant nostro tua cornua ferro!’
<ov. met. 12.385>	et iaculum torsi; quod cum vitare nequiret,
<ov. met. 12.386>	opposuit dextram passurae vulnera fronti:
<ov. met. 12.387>	adfixa est cum fronte manus. Fit clamor, at illum
<ov. met. 12.388>	haerentem Peleus et acerbo vulnere victum
<ov. met. 12.389>	(stabat enim propior) mediam ferit ense sub alvum.
<ov. met. 12.390>	Prosiluit terraque ferox sua viscera traxit
<ov. met. 12.391>	tractaque calcavit calcataque rupit et illis
<ov. met. 12.392>	crura quoque inpediit et inani concidit alvo.
<ov. met. 12.393>	Nec te pugnantem tua, Cyllare, forma redemit,
<ov. met. 12.394>	si modo naturae formam concedimus illi:
<ov. met. 12.395>	barba erat incipiens, barbae color aureus, aurea
<ov. met. 12.396>	ex umeris medios coma dependebat in armos.
<ov. met. 12.397>	Gratus in ore vigor; cervix umerique manusque
<ov. met. 12.398>	pectoraque artificum laudatis proxima signis,
<ov. met. 12.399>	et quacumque vir est; nec equi mendosa sub illo
<ov. met. 12.400>	deteriorque viro facies: da colla caputque,
<ov. met. 12.401>	Castore dignus erit; sic tergum sessile, sic sunt
<ov. met. 12.402>	pectora celsa toris. Totus pice nigrior atra;
<ov. met. 12.403>	candida cauda tamen, color est quoque cruribus albus.
<ov. met. 12.404>	Multae illum petiere sua de gente, sed una
<ov. met. 12.405>	abstulit Hylonome, qua nulla decentior inter
<ov. met. 12.406>	semiferos altis habitavit femina silvis.
<ov. met. 12.407>	Haec et blanditiis et amando et amare fatendo
<ov. met. 12.408>	Cyllaron una tenet; cultus quoque, quantus in illis
<ov. met. 12.409>	esse potest membris, ut sit coma pectine levis,
<ov. met. 12.410>	ut modo rore maris, modo se violave rosave
<ov. met. 12.411>	inplicet, interdum candentia lilia gestet,
<ov. met. 12.412>	bisque die lapsis Pagasaeae vertice silvae
<ov. met. 12.413>	fontibus ora lavet, bis flumine corpora tingat,
<ov. met. 12.414>	nec nisi quae deceant electarumque ferarum
<ov. met. 12.415>	aut umero aut lateri praetendat vellera laevo.
<ov. met. 12.416>	Par amor est illis: errant in montibus una,
<ov. met. 12.417>	antra simul subeunt; et tum Lapitheia tecta
<ov. met. 12.418>	intrarant pariter, pariter fera bella gerebant.
<ov. met. 12.419>	Auctor in incerto est: iaculum de parte sinistra
<ov. met. 12.420>	venit et inferius qua collo pectora subsunt,
<ov. met. 12.421>	Cyllare, te fixit; parvo cor vulnere laesum
<ov. met. 12.422>	corpore cum toto post tela educta refrixit.
<ov. met. 12.423>	Protinus Hylonome morientes excipit artus
<ov. met. 12.424>	inpositaque manu vulnus fovet oraque ad ora
<ov. met. 12.425>	admovet atque animae fugienti obsistere temptat.
<ov. met. 12.426>	Ut videt exstinctum, dictis, quae clamor ad aures
<ov. met. 12.427>	arcuit ire meas, telo, quod inhaeserat illi,
<ov. met. 12.428>	incubuit moriensque suum conplexa maritum est.
<ov. met. 12.429>	Ante oculos stat et ille meos, qui sena leonum
<ov. met. 12.430>	vinxerat inter se conexis vellera nodis,
<ov. met. 12.431>	Phaeocomes, hominemque simul protectus equumque.
<ov. met. 12.432>	Codice qui misso, quem vix iuga bina moverent,
<ov. met. 12.433>	Tectaphon Oleniden a summo vertice fregit.
<ov. met. 12.434>	[fracta volubilitas capitis latissima, perque os
<ov. met. 12.435>	perque cavas nares oculosque auresque cerebrum
<ov. met. 12.436>	molle fluit veluti concretum vimine querno
<ov. met. 12.437>	lac solet, utve liquor rari sub pondere cribri
<ov. met. 12.438>	manat et exprimitur per densa foramina spissus.]
<ov. met. 12.439>	Ast ego, dum parat hic armis nudare iacentem,
<ov. met. 12.440>	(scit tuus hoc genitor) gladium spoliantis in ima
<ov. met. 12.441>	ilia demisi. Chthonius quoque Teleboasque
<ov. met. 12.442>	ense iacent nostro: ramum prior ille bifurcum
<ov. met. 12.443>	gesserat, hic iaculum; iaculo mihi vulnera fecit:
<ov. met. 12.444>	signa vides! adparet adhuc vetus inde cicatrix.
<ov. met. 12.445>	Tunc ego debueram capienda ad Pergama mitti,
<ov. met. 12.446>	tum poteram magni, si non superare, morari
<ov. met. 12.447>	Hectoris arma meis! Illo sed tempore nullus,
<ov. met. 12.448>	aut puer Hector erat, nunc me mea deficit aetas.
<ov. met. 12.449>	Quid tibi victorem gemini Periphanta Pyraethi,
<ov. met. 12.450>	Ampyca quid referam, qui quadrupedantis Echecli
<ov. met. 12.451>	fixit in adverso cornum sine cuspide vultu?
<ov. met. 12.452>	Vecte Pelethronium Macareus in pectus adacto
<ov. met. 12.453>	stravit Erigdupum, memini et venabula condi
<ov. met. 12.454>	inguine Nesseis manibus coniecta Cymeli.
<ov. met. 12.455>	Nec tu credideris tantum cecinisse futura
<ov. met. 12.456>	Ampyciden Mopsum: Mopso iaculante biformis
<ov. met. 12.457>	accubuit frustraque loqui temptavit Hodites
<ov. met. 12.458>	ad mentum lingua mentoque ad guttura fixo.
<ov. met. 12.459>	Quinque neci Caeneus dederat, Styphelumque Bromumque
<ov. met. 12.460>	Antimachumque Elymumque securiferumque Pyraechmen:
<ov. met. 12.461>	vulnera non memini, numerum nomenque notavi.
<ov. met. 12.462>	Provolat Emathii spoliis armatus Alesi,
<ov. met. 12.463>	quem dederat leto, membris et corpore Latreus
<ov. met. 12.464>	maximus: huic aetas inter iuvenemque senemque,
<ov. met. 12.465>	vis iuvenalis erat, variabant tempora cani.
<ov. met. 12.466>	Qui clipeo gladioque Macedoniaque sarisa
<ov. met. 12.467>	conspicuus faciemque obversus in agmen utrumque
<ov. met. 12.468>	armaque concussit certumque equitavit in orbem
<ov. met. 12.469>	verbaque tot fudit vacuas animosus in auras:
<ov. met. 12.470>	‘Et te, Caeni, feram? Nam tu mihi femina semper,
<ov. met. 12.471>	tu mihi Caenis eris. Nec te natalis origo
<ov. met. 12.472>	commonuit, mentemque subit, quo praemia facto
<ov. met. 12.473>	quaque viri falsam speciem mercede parasti?
<ov. met. 12.474>	Quid sis nata, vide, vel quid sis passa, columque,
<ov. met. 12.475>	i, cape cum calathis et stamina pollice torque:
<ov. met. 12.476>	bella relinque viris.’ Iactanti talia Caeneus
<ov. met. 12.477>	extentum cursu missa latus eruit hasta,
<ov. met. 12.478>	qua vir equo commissus erat. Furit ille dolore
<ov. met. 12.479>	nudaque Phyllei iuvenis ferit ora sarisa.
<ov. met. 12.480>	Non secus haec resilit, quam tecti a culmine grando,
<ov. met. 12.481>	aut siquis parvo feriat cava tympana saxo.
<ov. met. 12.482>	Comminus adgreditur laterique recondere duro
<ov. met. 12.483>	luctatur gladium: gladio loca pervia non sunt.
<ov. met. 12.484>	‘Haud tamen effugies! medio iugulaberis ense,
<ov. met. 12.485>	quandoquidem mucro est hebes’ inquit et in latus ensem
<ov. met. 12.486>	obliquat longaque amplectitur ilia dextra.
<ov. met. 12.487>	Plaga facit gemitus in corpore marmoris icti,
<ov. met. 12.488>	fractaque dissiluit percusso lammina callo.
<ov. met. 12.489>	Ut satis inlaesos miranti praebuit artus,
<ov. met. 12.490>	‘nunc age,’ ait Caeneus, ‘nostro tua corpora ferro
<ov. met. 12.491>	temptemus!’ capuloque tenus demisit in armos
<ov. met. 12.492>	ensem fatiferum caecumque in viscera movit
<ov. met. 12.493>	versavitque manu vulnusque in vulnere fecit.
<ov. met. 12.494>	Ecce ruunt vasto rabidi clamore bimembres
<ov. met. 12.495>	telaque in hunc omnes unum mittuntque feruntque.
<ov. met. 12.496>	Tela retusa cadunt: manet inperfossus ab omni
<ov. met. 12.497>	inque cruentatus Caeneus Elateius ictu.
<ov. met. 12.498>	Fecerat attonitos nova res. ‘Heu dedecus ingens!’
<ov. met. 12.499>	Monychus exclamat, ‘populus superamur ab uno
<ov. met. 12.500>	vixque viro: quamquam ille vir est, nos segnibus actis
<ov. met. 12.501>	quod fuit ille, sumus! Quid membra inmania prosunt?
<ov. met. 12.502>	Quid geminae vires et quod fortissima rerum
<ov. met. 12.503>	in nobis duplex natura animalia iunxit?
<ov. met. 12.504>	Nec nos matre dea, nec nos Ixione natos
<ov. met. 12.505>	esse reor, qui tantus erat, Iunonis ut altae
<ov. met. 12.506>	spem caperet: nos semimari superamur ab hoste!
<ov. met. 12.507>	Saxa trabesque super totosque involvite montes
<ov. met. 12.508>	vivacemque animam missis elidite silvis!
<ov. met. 12.509>	silva premat fauces, et erit pro vulnere pondus.’
<ov. met. 12.510>	Dixit et insanis deiectam viribus austri
<ov. met. 12.511>	forte trabem nactus validum coniecit in hostem
<ov. met. 12.512>	exemplumque fuit, parvoque in tempore nudus
<ov. met. 12.513>	arboris Othrys erat, nec habebat Pelion umbras.
<ov. met. 12.514>	Obrutus inmani tumulo sub pondere Caeneus
<ov. met. 12.515>	aestuat arboreo congestaque robora duris
<ov. met. 12.516>	fert umeris. Sed enim postquam super ora caputque
<ov. met. 12.517>	crevit onus neque habet, quas ducat, spiritus auras,
<ov. met. 12.518>	deficit interdum, modo se super aera frustra
<ov. met. 12.519>	tollere conatur iactasque evolvere silvas,
<ov. met. 12.520>	interdumque movet, veluti, quam cernimus, ecce,
<ov. met. 12.521>	ardua si terrae quatiatur motibus Ide.
<ov. met. 12.522>	Exitus in dubio est: alii sub inania corpus
<ov. met. 12.523>	Tartara detrusum silvarum mole ferebant;
<ov. met. 12.524>	abnuit Ampycides medioque ex aggere fulvis
<ov. met. 12.525>	vidit avem pennis liquidas exire sub auras,
<ov. met. 12.526>	quae mihi tum primum, tunc est conspecta supremum.
<ov. met. 12.527>	Hanc ubi lustrantem leni sua castra volatu
<ov. met. 12.528>	Mopsus et ingenti circum clangore sonantem
<ov. met. 12.529>	adspexit pariterque animis oculisque secutus
<ov. met. 12.530>	‘o salve’ dixit, ‘Lapithaeae gloria gentis,
<ov. met. 12.531>	maxime vir quondam, sed nunc avis unica, Caeneu!’
<ov. met. 12.532>	Credita res auctore suo est: dolor addidit iram,
<ov. met. 12.533>	oppressumque aegre tulimus tot ab hostibus unum;
<ov. met. 12.534>	nec prius abstitimus ferro exercere dolorem,
<ov. met. 12.535>	quam data pars leto, partem fuga noxque removit.”
<ov. met. 12.536>	Haec inter Lapithas et semihomines Centauros
<ov. met. 12.537>	proelia Tlepolemus Pylio referente dolorem
<ov. met. 12.538>	praeteriti Alcidae tacito non pertulit ore
<ov. met. 12.539>	atque ait: “Herculeae mirum est oblivia laudis
<ov. met. 12.540>	acta tibi, senior! Certe mihi saepe referre
<ov. met. 12.541>	nubigenas domitos a se pater esse solebat.”
<ov. met. 12.542>	Tristis ad haec Pylius: “Quid me meminisse malorum
<ov. met. 12.543>	cogis et obductos oculis rescindere luctus
<ov. met. 12.544>	inque tuum genitorem odium offensasque fateri?
<ov. met. 12.545>	Ille quidem maiora fide, di! gessit et orbem
<ov. met. 12.546>	inplevit meritis, quod mallem posse negare:
<ov. met. 12.547>	sed neque Deiphobum nec Polydamanta nec ipsum
<ov. met. 12.548>	Hectora laudamus—quis enim laudaverit hostem?
<ov. met. 12.549>	Ille tuus genitor Messenia moenia quondam
<ov. met. 12.550>	stravit et inmeritas urbes Elimque Pylumque
<ov. met. 12.551>	diruit inque meos ferrum flammamque penatis
<ov. met. 12.552>	inpulit, utque alios taceam, quos ille peremit,
<ov. met. 12.553>	bis sex Nelidae fuimus, conspecta iuventus:
<ov. met. 12.554>	bis sex Herculeis ceciderunt me minus uno
<ov. met. 12.555>	viribus; atque alios vinci potuisse ferendum est:
<ov. met. 12.556>	mira Periclymeni mors est, cui posse figuras
<ov. met. 12.557>	sumere, quas vellet, rursusque reponere sumptas
<ov. met. 12.558>	Neptunus dederat, Nelei sanguinis auctor.
<ov. met. 12.559>	Hic ubi nequiquam est formas variatus in omnes,
<ov. met. 12.560>	vertitur in faciem volucris, quae fulmina curvis
<ov. met. 12.561>	ferre solet pedibus divum gratissima regi;
<ov. met. 12.562>	Viribus usus avis pennis rostroque redunco
<ov. met. 12.563>	hamatisque viri laniaverat unguibus ora:
<ov. met. 12.564>	tendit in hunc nimium certos Tirynthius arcus
<ov. met. 12.565>	atque inter nubes sublimia membra ferentem
<ov. met. 12.566>	pendentemque ferit, lateri qua iungitur ala;
<ov. met. 12.567>	nec grave vulnus erat sed rupti vulnere nervi
<ov. met. 12.568>	deficiunt motumque negant viresque volandi.
<ov. met. 12.569>	Decidit in terram, non concipientibus auras
<ov. met. 12.570>	infirmis pennis, et qua levis haeserat alae,
<ov. met. 12.571>	corporis adfixi pressa est gravitate sagitta
<ov. met. 12.572>	perque latus summum iugulo est exacta sinistro.
<ov. met. 12.573>	Nunc videor debere tui praeconia rebus
<ov. met. 12.574>	Herculis, o Rhodiae rector pulcherrime classis?
<ov. met. 12.575>	Nec tamen ulterius, quam fortia facta silendo
<ov. met. 12.576>	ulciscor fratres: solida est mihi gratia tecum.”
<ov. met. 12.577>	Haec postquam dulci Neleius edidit ore,
<ov. met. 12.578>	a sermone senis repetito munere Bacchi
<ov. met. 12.579>	surrexere toris: nox est data cetera somno.
<ov. met. 12.580>	At deus, aequoreas qui cuspide temperat undas,
<ov. met. 12.581>	in volucrem corpus nati Phaethontida versum
<ov. met. 12.582>	mente dolet patria saevumque perosus Achillem
<ov. met. 12.583>	exercet memores plus quam civiliter iras,
<ov. met. 12.584>	iamque fere tracto duo per quinquennia bello
<ov. met. 12.585>	talibus intonsum conpellat Sminthea dictis:
<ov. met. 12.586>	“O mihi de fratris longe gratissime natis,
<ov. met. 12.587>	inrita qui mecum posuisti moenia Troiae,
<ov. met. 12.588>	ecquid, ubi has iamiam casuras adspicis arces,
<ov. met. 12.589>	ingemis? Aut ecquid tot defendentia muros
<ov. met. 12.590>	milia caesa doles? Ecquid, ne persequar omnes,
<ov. met. 12.591>	Hectoris umbra subit circum sua Pergama tracti?
<ov. met. 12.592>	cum tamen ille ferox belloque cruentior ipso
<ov. met. 12.593>	vivit adhuc, operis nostri populator, Achilles.
<ov. met. 12.594>	Det mihi se! faxo, triplici quid cuspide possim,
<ov. met. 12.595>	sentiat; at quoniam concurrere comminus hosti
<ov. met. 12.596>	non datur, occulta necopinum perde sagitta!”
<ov. met. 12.597>	Adnuit atque animo pariter patruique suoque
<ov. met. 12.598>	Delius indulgens nebula velatus in agmen
<ov. met. 12.599>	pervenit Iliacum mediaque in caede virorum
<ov. met. 12.600>	rara per ignotos spargentem cernit Achivos
<ov. met. 12.601>	tela Parim fassusque deum “Quid spicula perdis
<ov. met. 12.602>	sanguine plebis?” ait. “Siqua est tibi cura tuorum,
<ov. met. 12.603>	vertere in Aeaciden caesosque ulciscere fratres!”
<ov. met. 12.604>	Dixit et ostendens sternentem Troica ferro
<ov. met. 12.605>	corpora Peliden, arcus obvertit in illum
<ov. met. 12.606>	certaque letifera direxit spicula dextra.
<ov. met. 12.607>	Quod Priamus gaudere senex post Hectora posset,
<ov. met. 12.608>	hoc fuit: ille igitur tantorum victor, Achille,
<ov. met. 12.609>	victus es a timido Graiae raptore maritae!
<ov. met. 12.610>	At si femineo fuerat tibi Marte cadendum,
<ov. met. 12.611>	Thermodontiaca malles cecidisse bipenni!
<ov. met. 12.612>	Iam timor ille Phrygum, decus et tutela Pelasgi
<ov. met. 12.613>	nominis, Aeacides, caput insuperabile bello,
<ov. met. 12.614>	arserat: armarat deus idem idemque cremabat;
<ov. met. 12.615>	iam cinis est, et de tam magno restat Achille
<ov. met. 12.616>	nescio quid parvam, quod non bene conpleat urnam:
<ov. met. 12.617>	at vivit totum quae gloria conpleat orbem!
<ov. met. 12.618>	Haec illi mensura viro respondet, et hac est
<ov. met. 12.619>	par sibi Pelides nec inania Tartara sentit.
<ov. met. 12.620>	Ipse etiam, ut, cuius fuerit, cognoscere posses
<ov. met. 12.621>	bella movet clipeus, deque armis arma feruntur.
<ov. met. 12.622>	Non ea Tydides, non audet Oileos Aiax,
<ov. met. 12.623>	non minor Atrides, non bello maior et aevo
<ov. met. 12.624>	poscere, non alii: solis Telamone creato
<ov. met. 12.625>	Laerteque fuit tantae fiducia laudis.
<ov. met. 12.626>	A se Tantalides onus invidiamque removit
<ov. met. 12.627>	Argolicosque duces mediis considere castris
<ov. met. 12.628>	iussit et arbitrium litis traiecit in omnes.

<ov. met. 13.1>	Consedere duces, et vulgi stante corona
<ov. met. 13.2>	surgit ad hos clipei dominus septemplicis Aiax,
<ov. met. 13.3>	utque erat impatiens irae, Sigeia torvo
<ov. met. 13.4>	litora respexit classemque in litore vultu
<ov. met. 13.5>	intendensque manus “agimus, pro Iuppiter!” inquit
<ov. met. 13.6>	“ante rates causam, et mecum confertur Ulixes!
<ov. met. 13.7>	At non Hectoreis dubitavit cedere flammis,
<ov. met. 13.8>	quas ego sustinui, quas hac a classe fugavi.
<ov. met. 13.9>	Tutius est igitur fictis contendere verbis,
<ov. met. 13.10>	quam pugnare manu! Sed nec mihi dicere promptum,
<ov. met. 13.11>	nec facere est isti: quantumque ego Marte feroci
<ov. met. 13.12>	quantum acie valeo, tantum valet iste loquendo.
<ov. met. 13.13>	Nec memoranda tamen vobis mea facta, Pelasgi,
<ov. met. 13.14>	esse reor: vidistis enim. Sua narret Ulixes,
<ov. met. 13.15>	quae sine teste gerit, quorum nox conscia sola est.
<ov. met. 13.16>	Praemia magna peto, fateor; sed demit honorem
<ov. met. 13.17>	aemulus: Aiaci non est tenuisse superbum,
<ov. met. 13.18>	sit licet hoc ingens, quidquid speravit Ulixes.
<ov. met. 13.19>	Iste tulit pretium iam nunc temptaminis huius,
<ov. met. 13.20>	quod, cum victus erit, mecum certasse feretur.
<ov. met. 13.21>	Atque ego, si virtus in me dubitabilis esset,
<ov. met. 13.22>	nobilitate potens essem, Telamone creatus,
<ov. met. 13.23>	moenia qui forti Troiana sub Hercule cepit
<ov. met. 13.24>	litoraque intravit Pagasaea Colcha carina.
<ov. met. 13.25>	Aeacus huic pater est, qui iura silentibus illic
<ov. met. 13.26>	reddit, ubi Aeoliden saxum grave Sisyphon urget.
<ov. met. 13.27>	Aeacon agnoscit summus prolemque fatetur
<ov. met. 13.28>	Iuppiter esse suam: sic a Iove tertius Aiax.
<ov. met. 13.29>	Nec tamen haec series in causam prosit, Achivi,
<ov. met. 13.30>	si mihi cum magno non est communis Achille:
<ov. met. 13.31>	frater erat, fraterna peto! Quid sanguine cretus
<ov. met. 13.32>	Sisyphio furtisque et fraude simillimus illi
<ov. met. 13.33>	inseris Aeacidis alienae nomina gentis?
<ov. met. 13.34>	An quod in arma prior nulloque sub indice veni,
<ov. met. 13.35>	arma neganda mihi, potiorque videbitur ille,
<ov. met. 13.36>	ultima qui cepit detrectavitque furore
<ov. met. 13.37>	militiam ficto, donec sollertior isto
<ov. met. 13.38>	et sibi inutilior timidi commenta retexit
<ov. met. 13.39>	Naupliades animi vitataque traxit ad arma?
<ov. met. 13.40>	Optima num sumat, quia sumere noluit ulla:
<ov. met. 13.41>	nos inhonorati et donis patruelibus orbi,
<ov. met. 13.42>	obtulimus quia nos ad prima pericula, simus?
<ov. met. 13.43>	Atque utinam aut verus furor ille, aut creditus esset,
<ov. met. 13.44>	nec comes hic Phrygias umquam venisset ad arces
<ov. met. 13.45>	hortator scelerum. Non te, Poeantia proles,
<ov. met. 13.46>	expositum Lemnos nostro cum crimine haberet!
<ov. met. 13.47>	Qui nunc, ut memorant, silvestribus abditus antris
<ov. met. 13.48>	saxa moves gemitu Laertiadaeque precaris
<ov. met. 13.49>	quae meruit: quae, si di sunt, non vana precaris!
<ov. met. 13.50>	Et nunc ille eadem nobis iuratus in arma,
<ov. met. 13.51>	heu! pars una ducum, quo successore sagittae
<ov. met. 13.52>	Herculis utuntur, fractus morboque fameque
<ov. met. 13.53>	velaturque aliturque avibus, volucresque petendo
<ov. met. 13.54>	debita Troianis exercet spicula fatis.
<ov. met. 13.55>	Ille tamen vivit, quia non comitavit Ulixen;
<ov. met. 13.56>	mallet et infelix Palamedes esse relictus:
<ov. met. 13.57>	viveret aut certe letum sine crimine haberet!
<ov. met. 13.58>	Quem male convicti nimium memor iste furoris
<ov. met. 13.59>	prodere rem Danaam finxit fictumque probavit
<ov. met. 13.60>	crimen et ostendit, quod iam praefoderat, aurum.
<ov. met. 13.61>	Ergo aut exsilio vires subduxit Achivis,
<ov. met. 13.62>	aut nece: sic pugnat, sic est metuendus Ulixes.
<ov. met. 13.63>	Qui licet eloquio fidum quoque Nestora vincat,
<ov. met. 13.64>	haud tamen efficiet, desertum ut Nestora crimen
<ov. met. 13.65>	esse rear nullum. Qui cum imploraret Ulixem
<ov. met. 13.66>	vulnere tardus equi fessusque senilibus annis,
<ov. met. 13.67>	proditus a socio est. Non haec mihi crimina fingi
<ov. met. 13.68>	scit bene Tydides, qui nomine saepe vocatum
<ov. met. 13.69>	corripuit trepidoque fugam exprobravit amico.
<ov. met. 13.70>	Adspiciunt oculis superi mortalia iustis!
<ov. met. 13.71>	En eget auxilio, qui non tulit, utque reliquit,
<ov. met. 13.72>	sic linquendus erat: legem sibi dixerat ipse.
<ov. met. 13.73>	Conclamat socios: adsum videoque trementem
<ov. met. 13.74>	pallentemque metu et metuentem morte futura;
<ov. met. 13.75>	opposui molem clipei texique iacentem
<ov. met. 13.76>	servavique animam (minimum est hic laudis) inertem.
<ov. met. 13.77>	Si perstas certare, locum redeamus in illum:
<ov. met. 13.78>	redde hostem vulnusque tuum solitumque timorem
<ov. met. 13.79>	post clipeumque late et mecum contende sub illo!
<ov. met. 13.80>	At postquam eripui, cui standi vulnera vires
<ov. met. 13.81>	non dederant, nullo tardatus vulnere fugit.
<ov. met. 13.82>	Hector adest secumque deos in proelia ducit,
<ov. met. 13.83>	quaque ruit, non tu tantum terreris, Ulixe,
<ov. met. 13.84>	sed fortes etiam: tantum trahit ille timoris.
<ov. met. 13.85>	Hunc ego sanguineae successu caedis ovantem
<ov. met. 13.86>	eminus ingenti resupinum pondere fudi,
<ov. met. 13.87>	hunc ego poscentem, cum quo concurreret, unus
<ov. met. 13.88>	sustinui, sortemque meam vovistis, Achivi,
<ov. met. 13.89>	et vestrae valuere preces! Si quaeritis huius
<ov. met. 13.90>	fortunam pugnae, non sum superatus ab illo.
<ov. met. 13.91>	Ecce ferunt Troes ferrumque ignesque Iovemque
<ov. met. 13.92>	in Danaas classes: ubi nunc facundus Ulixes?
<ov. met. 13.93>	Nempe ego mille meo protexi pectore puppes,
<ov. met. 13.94>	spem vestri reditus: date pro tot navibus arma!
<ov. met. 13.95>	Quod si vera licet mihi dicere, quaeritur istis,
<ov. met. 13.96>	quam mihi, maior honos, coniunctaque gloria nostra est,
<ov. met. 13.97>	atque Aiax armis, non Aiaci arma petuntur.
<ov. met. 13.98>	Conferat his Ithacus Rhesum imbellemque Dolona
<ov. met. 13.99>	Priamidenque Helenum rapta cum Pallade captum:
<ov. met. 13.100>	luce nihil gestum est, nihil est Diomede remoto.
<ov. met. 13.101>	Si semel ista datis meritis tam vilibus arma,
<ov. met. 13.102>	dividite, et pars sit maior Diomedis in illis!
<ov. met. 13.103>	Quo tamen haec Ithaco, qui clam, qui semper inermis
<ov. met. 13.104>	rem gerit et furtis incautum decipit hostem?
<ov. met. 13.105>	Ipse nitor galeae claro radiantis ab auro
<ov. met. 13.106>	insidias prodet manifestabitque latentem.
<ov. met. 13.107>	Sed neque Dulichius sub Achillis casside vertex
<ov. met. 13.108>	pondera tanta feret, nec non onerosa gravisque
<ov. met. 13.109>	Pelias hasta potest imbellibus esse lacertis,
<ov. met. 13.110>	nec clipeus vasti concretus imagine mundi
<ov. met. 13.111>	conveniet timidae nataeque ad furta sinistrae:
<ov. met. 13.112>	debilitaturum quid te petis, Improbe, munus?
<ov. met. 13.113>	Quod tibi si populi donaverit error Achivi,
<ov. met. 13.114>	cur spolieris, erit, non cur metuaris ab hoste,
<ov. met. 13.115>	et fuga, qua sola cunctos, timidissime, vincis,
<ov. met. 13.116>	tarda futura tibi est gestamina tanta trahenti.
<ov. met. 13.117>	Adde quod iste tuus, tam raro proelia passus,
<ov. met. 13.118>	integer est clipeus: nostro, qui tela ferendo
<ov. met. 13.119>	mille patet plagis, novus est successor habendus.
<ov. met. 13.120>	Denique (quid verbis opus est?) spectemur agendo!
<ov. met. 13.121>	Arma viri fortis medios mittantur in hostes:
<ov. met. 13.122>	inde iubete peti et referentem ornate relatis?”
<ov. met. 13.123>	Finierat Telamone satus vulgique secutum
<ov. met. 13.124>	ultima murmur erat, donec Laertius heros
<ov. met. 13.125>	adstitit atque oculos paulum tellure moratos
<ov. met. 13.126>	sustulit ad proceres exspectatoque resolvit
<ov. met. 13.127>	ora sono; neque abest facundis gratia dictis.
<ov. met. 13.128>	“Si mea cum vestris valuissent vota, Pelasgi,
<ov. met. 13.129>	non foret ambiguus tanti certaminis heres,
<ov. met. 13.130>	tuque tuis armis, nos te poteremur, Achille.
<ov. met. 13.131>	Quem quoniam non aequa mihi vobisque negarunt
<ov. met. 13.132>	fata” (manuque simul veluti lacrimantia tersit
<ov. met. 13.133>	lumina), “quis magno melius succedit Achilli,
<ov. met. 13.134>	quam per quem magnus Danais successit Achilles?
<ov. met. 13.135>	Huic modo ne prosit, quod, uti est, hebes esse videtur,
<ov. met. 13.136>	neve mihi noceat, quod vobis semper, Achivi,
<ov. met. 13.137>	profuit ingenium, meaque haec facundia, siqua est,
<ov. met. 13.138>	quae nunc pro domino, pro vobis saepe locuta est,
<ov. met. 13.139>	invidia careat, bona nec sua quisque recuset.
<ov. met. 13.140>	Nam genus et proavos et quae non fecimus ipsi,
<ov. met. 13.141>	vix ea nostra voco; sed enim quia rettulit Aiax
<ov. met. 13.142>	esse Iovis pronepos, nostri quoque sanguinis auctor
<ov. met. 13.143>	Iuppiter est, totidemque gradus distamus ab illo.
<ov. met. 13.144>	Nam mihi Laertes pater est, Arcesius illi,
<ov. met. 13.145>	Iuppiter huic, neque in his quisquam damnatus et exsul.
<ov. met. 13.146>	Est quoque per matrem Cyllenius addita nobis
<ov. met. 13.147>	altera nobilitas: deus est in utroque parente.
<ov. met. 13.148>	Sed neque materno quod sum generosior ortu,
<ov. met. 13.149>	nec mihi quod pater est fraterni sanguinis insons,
<ov. met. 13.150>	proposita arma peto: meritis expendite causam,
<ov. met. 13.151>	dummodo, quod fratres Telamon Peleusque fuerunt,
<ov. met. 13.152>	Aiacis meritum non sit nec sanguinis ordo,
<ov. met. 13.153>	sed virtutis honor spoliis quaeratur in istis!
<ov. met. 13.154>	Aut si proximitas primusque requiritur heres,
<ov. met. 13.155>	est genitor Peleus, est Pyrrhus filius illi.
<ov. met. 13.156>	Quis locus Aiaci? Phthiam haec Scyrumve ferantur!
<ov. met. 13.157>	Nec minus est isto Teucer patruelis Achilli:
<ov. met. 13.158>	num petit ille tamen? num si petat, auferat illa?
<ov. met. 13.159>	Ergo operum quoniam nudum certamen habetur:
<ov. met. 13.160>	plura quidem feci, quam quae comprendere dictis
<ov. met. 13.161>	in promptu mihi sit; rerum tamen ordine ducar.
<ov. met. 13.162>	Praescia venturi genetrix Nereia leti
<ov. met. 13.163>	dissimulat cultu natum, et deceperat omnes,
<ov. met. 13.164>	in quibus Aiacem, sumptae fallacia vestis.
<ov. met. 13.165>	Arma ego femineis animum motura virilem
<ov. met. 13.166>	mercibus inserui, neque adhuc proiecerat heros
<ov. met. 13.167>	virgineos habitus, cum parmam hastamque tenenti
<ov. met. 13.168>	‘nate dea,’ dixi ‘tibi se peritura reservant
<ov. met. 13.169>	Pergama! quid dubitas ingentem evertere Troiam?’
<ov. met. 13.170>	iniecique manum fortemque ad fortia misi.
<ov. met. 13.171>	Ergo opera illius mea sunt: ego Telephon hasta
<ov. met. 13.172>	pugnantem domui, victum orantemque refeci;
<ov. met. 13.173>	quod Thebae cecidere, meum est, me credite Lesbon,
<ov. met. 13.174>	me Tenedon Chrysenque et Cillan, Apollinis urbes,
<ov. met. 13.175>	et Scyrum cepisse, mea concussa putate
<ov. met. 13.176>	procubuisse solo Lyrnesia moenia dextra,
<ov. met. 13.177>	utque alias taceam, qui saevum perdere posset
<ov. met. 13.178>	Hectora, nempe dedi: per me iacet inclitus Hector.
<ov. met. 13.179>	Illis haec armis, quibus est inventus Achilles,
<ov. met. 13.180>	arma peto: vivo dederam, post fata reposco. —
<ov. met. 13.181>	Ut dolor unius Danaos pervenit ad omnes
<ov. met. 13.182>	Aulidaque Euboicam complerunt mille carinae,
<ov. met. 13.183>	exspectata diu, nulla aut contraria classi
<ov. met. 13.184>	flamina erant, duraeque iubent Agamemnona sortes
<ov. met. 13.185>	inmeritam saevae natam mactare Dianae.
<ov. met. 13.186>	Denegat hoc genitor divisque irascitur ipsis
<ov. met. 13.187>	atque in rege tamen pater est. Ego mite parentis
<ov. met. 13.188>	ingenium verbis ad publica commoda verti.
<ov. met. 13.189>	Nunc equidem (fateor, fassoque ignoscat Atrides!)
<ov. met. 13.190>	difficilem tenui sub iniquo iudice causam.
<ov. met. 13.191>	Hunc tamen utilitas populi fraterque datique
<ov. met. 13.192>	summa movet sceptri, laudem ut cum sanguine penset.
<ov. met. 13.193>	Mittor et ad matrem, quae non hortanda, sed astu
<ov. met. 13.194>	decipienda fuit: quo si Telamonius isset,
<ov. met. 13.195>	orba suis essent etiamnum lintea ventis.
<ov. met. 13.196>	Mittor et Iliacas audax orator ad arces,
<ov. met. 13.197>	visaque et intrata est altae mihi curia Troiae
<ov. met. 13.198>	(plenaque adhuc erat illa viris), interritus egi,
<ov. met. 13.199>	quam mihi mandarat communis Graecia causam,
<ov. met. 13.200>	accusoque Parim praedamque Helenamque reposco
<ov. met. 13.201>	et moveo Priamum Priamoque Antenora iunctum.
<ov. met. 13.202>	At Paris et fratres et qui rapuere sub illo,
<ov. met. 13.203>	ni tenuere manus (scis hoc, Menelae) nefandas,
<ov. met. 13.204>	primaque lux nostri tecum fuit illa pericli.
<ov. met. 13.205>	Longa referre mora est, quae consilioque manuque
<ov. met. 13.206>	utiliter feci spatiosi tempore belli.
<ov. met. 13.207>	Post acies primas urbis se moenibus hostes
<ov. met. 13.208>	continuere diu, nec aperti copia Martis
<ov. met. 13.209>	ulla fuit: decimo demum pugnavimus anno.
<ov. met. 13.210>	Quid facis interea, qui nil nisi proelia, nosti?
<ov. met. 13.211>	Quis tuus usus erat? Nam si mea facta requiris,
<ov. met. 13.212>	hostibus insidior, fossas munimine cingo,
<ov. met. 13.213>	consolor socios, ut longi taedia belli
<ov. met. 13.214>	mente ferant placida, doceo, quo simus alendi
<ov. met. 13.215>	armandique modo, mittor, quo postulat usus.
<ov. met. 13.216>	Ecce Iovis monitu, deceptus imagine somni,
<ov. met. 13.217>	rex iubet incepti curam dimittere belli.
<ov. met. 13.218>	Ille potest auctore suam defendere vocem:
<ov. met. 13.219>	non sinat hoc Aiax delendaque Pergama poscat,
<ov. met. 13.220>	quodque potest, pugnet! Cur non remoratur ituros?
<ov. met. 13.221>	Cur non arma capit? det, quod vaga turba sequatur!
<ov. met. 13.222>	Non erat hoc nimium numquam nisi magna loquenti.
<ov. met. 13.223>	Quid quod et ipse fugit? Vidi, puduitque videre,
<ov. met. 13.224>	cum tu terga dares inhonestaque vela parares.
<ov. met. 13.225>	Nec mora, ‘quid facitis? quae vos dementia’ dixi
<ov. met. 13.226>	‘concitat, o socii? captam dimittite Troiam!
<ov. met. 13.227>	Quidve domum fertis decimo, nisi dedecus, anno?’
<ov. met. 13.228>	Talibus atque aliis, in quae dolor ipse disertum
<ov. met. 13.229>	fecerat, aversos profuga de classe reduxi.
<ov. met. 13.230>	Convocat Atrides socios terrore paventes;
<ov. met. 13.231>	nec Telamoniades etiam nunc hiscere quicquam
<ov. met. 13.232>	audet, at ausus erat reges incessere dictis
<ov. met. 13.233>	Thersites etiam, per me haud impune protervus!
<ov. met. 13.234>	Erigor et trepidos cives exhortor in hostem
<ov. met. 13.235>	amissamque mea virtutem voce reposco.
<ov. met. 13.236>	Tempore ab hoc, quodcumque potest fecisse videri
<ov. met. 13.237>	fortiter iste, meum est, qui dantem terga retraxi.
<ov. met. 13.238>	Denique de Danais quis te laudatve petitve?
<ov. met. 13.239>	At sua Tydides mecum communicat acta,
<ov. met. 13.240>	me probat et socio semper confidit Ulixe.
<ov. met. 13.241>	Est aliquid, de tot Graiorum milibus unum
<ov. met. 13.242>	a Diomede legi (nec me sors ire iubebat !),
<ov. met. 13.243>	si tamen et spreto noctisque hostisque periclo
<ov. met. 13.244>	ausum eadem, quae nos, Phrygia de gente Dolona
<ov. met. 13.245>	interimo, non ante tamen, quam cuncta coegi
<ov. met. 13.246>	prodere, et edidici, quid perfida Troia pararet.
<ov. met. 13.247>	Omnia cognoram, nec, quod specularer, habebam,
<ov. met. 13.248>	et iam promissa poteram cum laude reverti.
<ov. met. 13.249>	Haud contentus eo petii tentoria Rhesi
<ov. met. 13.250>	inque suis ipsum castris comitesque peremi
<ov. met. 13.251>	atque ita captivo victor votisque potitus
<ov. met. 13.252>	ingredior curru laetos imitante triumphos;
<ov. met. 13.253>	cuius equos pretium pro nocte poposcerat hostis,
<ov. met. 13.254>	arma negate mihi, fueritque benignior Aiax!
<ov. met. 13.255>	Quid Lycii referam Sarpedonis agmina ferro
<ov. met. 13.256>	devastata meo? Cum multo sanguine fudi
<ov. met. 13.257>	Coeranon Iphitiden et Alastoraque Chromiumque
<ov. met. 13.258>	Alcandrumque Haliumque Noemonaque Prytanimque,
<ov. met. 13.259>	exitioque dedi cum Chersidamante Thoona
<ov. met. 13.260>	et Charopem fatisque inmitibus Ennomon actum
<ov. met. 13.261>	quique minus celebres nostra sub moenibus urbis
<ov. met. 13.262>	procubuere manu. Sunt et mihi vulnera, cives,
<ov. met. 13.263>	ipso pulchra loco; nec vanis credite verbis:
<ov. met. 13.264>	adspicite en!” vestemque manu deduxit et ‘haec sunt
<ov. met. 13.265>	pectora semper’ ait ‘vestris exercita rebus.
<ov. met. 13.266>	At nil impendit per tot Telamonius annos
<ov. met. 13.267>	sanguinis in socios et habet sine vulnere corpus!
<ov. met. 13.268>	Quid tamen hoc refert, si se pro classe Pelasga
<ov. met. 13.269>	arma tulisse refert contra Troasque Iovemque?
<ov. met. 13.270>	Confiteorque, tulit (neque enim benefacta maligne
<ov. met. 13.271>	detractare meum est), sed ne communia solus
<ov. met. 13.272>	occupet atque aliquem vobis quoque reddat honorem,
<ov. met. 13.273>	reppulit Actorides sub imagine tutus Achillis
<ov. met. 13.274>	Troas ab arsuris cum defensore carinis.
<ov. met. 13.275>	Ausum etiam Hectoreis solum concurrere telis
<ov. met. 13.276>	se putat, oblitus regisque ducumque meique,
<ov. met. 13.277>	nonus in officio et praelatus munere sortis.
<ov. met. 13.278>	Sed tamen eventus vestrae, fortissime, pugnae
<ov. met. 13.279>	quis fuit? Hector abit violatus vulnere nullo!
<ov. met. 13.280>	Me miserum, quanto cogor meminisse dolore
<ov. met. 13.281>	temporis illius, quo Graium murus, Achilles
<ov. met. 13.282>	procubuit! Nec me lacrimae luctusque timorque
<ov. met. 13.283>	tardarunt, quin corpus humo sublime referrem.
<ov. met. 13.284>	His umeris, his, inquam, umeris ego corpus Achillis.
<ov. met. 13.285>	et simul arma tuli, quae nunc quoque ferre laboro!
<ov. met. 13.286>	Sunt mihi, quae valeant in talia pondera, vires,
<ov. met. 13.287>	est animus certe vestros sensurus honores.
<ov. met. 13.288>	Scilicet idcirco pro nato caerula mater
<ov. met. 13.289>	ambitiosa suo fuit, ut caelestia dona,
<ov. met. 13.290>	artis opus tantae, rudis et sine pectore miles
<ov. met. 13.291>	indueret? neque enim clipei caelamina novit,
<ov. met. 13.292>	Oceanum et terras cumque alto sidera caelo
<ov. met. 13.293>	Pleiadasque hyadasque inmunemque aequoris arcton
<ov. met. 13.294>	diversasque urbes nitidumque Orionis ensem:
<ov. met. 13.295>	postulat, ut capiat, quae non intelligit, arma!
<ov. met. 13.296>	Quid quod me duri fugientem munera belli
<ov. met. 13.297>	arguit incepto serum accessisse labori,
<ov. met. 13.298>	nec se magnanimo maledicere sentit Achilli?
<ov. met. 13.299>	Si simulasse vocas crimen, simulavimus ambo;
<ov. met. 13.300>	si mora pro culpa est, ego sum maturior illo.
<ov. met. 13.301>	Me pia detinuit coniunx, pia mater Achillem,
<ov. met. 13.302>	primaque sunt illis data tempora, cetera vobis.
<ov. met. 13.303>	Haud timeo, si iam nequeam defendere, crimen
<ov. met. 13.304>	cum tanto commune viro: deprensus Ulixis
<ov. met. 13.305>	ingenio tamen ille, at non Aiacis Ulixes!
<ov. met. 13.306>	Neve in me stolidae convicia fundere linguae
<ov. met. 13.307>	admiremur eum, vobis quoque digna pudore
<ov. met. 13.308>	obicit. An falso Palameden crimine turpe est
<ov. met. 13.309>	accusasse mihi, vobis damnasse decorum?
<ov. met. 13.310>	Sed neque Naupliades facinus defendere tantum
<ov. met. 13.311>	tamque patens valuit, nec vos audistis in illo
<ov. met. 13.312>	crimina: vidistis, pretioque obiecta patebant.
<ov. met. 13.313>	Nec Poeantiaden quod habet Vulcania Lemnos,
<ov. met. 13.314>	esse reus merui: factum defendite vestrum,
<ov. met. 13.315>	consensistis enim. Nec me suasisse negabo,
<ov. met. 13.316>	ut se subtraheret bellique viaeque labori
<ov. met. 13.317>	temptaretque feros requie finire dolores.
<ov. met. 13.318>	Paruit et vivit! Non haec sententia tantum
<ov. met. 13.319>	fida, sed et felix, cum sit satis esse fidelem.
<ov. met. 13.320>	Quem quoniam vates delenda ad Pergama poscunt,
<ov. met. 13.321>	ne mandate mihi: melius Telamonius ibit
<ov. met. 13.322>	eloquioque virum morbis iraque furentem
<ov. met. 13.323>	molliet aut aliqua producet callidus arte.
<ov. met. 13.324>	Ante retro Simois fluet et sine frondibus Ide
<ov. met. 13.325>	stabit et auxilium promittet Achaia Troiae,
<ov. met. 13.326>	quam, cessante meo pro vestris pectore rebus,
<ov. met. 13.327>	Aiacis stolidi Danais sollertia prosit!
<ov. met. 13.328>	Sis licet infestus sociis regique mihique,
<ov. met. 13.329>	dure Philoctete, licet exsecrere meumque
<ov. met. 13.330>	devoveas sine fine caput cupiasque dolenti
<ov. met. 13.331>	me tibi forte dari nostrumque haurire cruorem,
<ov. met. 13.332>	utque tui mihi, sic fiat tibi copia nostri:
<ov. met. 13.333>	te tamen adgrediar mecumque reducere nitar,
<ov. met. 13.334>	tamque tuis potiar (faveat Fortuna!) sagittis,
<ov. met. 13.335>	quam sum Dardanio, quem cepi, vate potitus,
<ov. met. 13.336>	quam responsa deum Troianaque fata retexi,
<ov. met. 13.337>	quam rapui Phrygiae signum penetrale Minervae
<ov. met. 13.338>	hostibus e mediis. Et se mihi comparat Aiax?
<ov. met. 13.339>	Nempe capi Troiam prohibebant fata sine illo:
<ov. met. 13.340>	fortis ubi est Aiax? Ubi sunt ingentia magni
<ov. met. 13.341>	verba viri? Cur hic metuis? cur audet Ulixes
<ov. met. 13.342>	ire per excubias et se committere nocti
<ov. met. 13.343>	perque feros enses non tantum moenia Troum,
<ov. met. 13.344>	verum etiam summas arces intrare suaque
<ov. met. 13.345>	eripere aede deam raptamque adferre per hostes?
<ov. met. 13.346>	Quae nisi fecissem, frustra Telamone creatus
<ov. met. 13.347>	gestasset laeva taurorum tergora septem.
<ov. met. 13.348>	Illa nocte mihi Troiae victoria parta est,
<ov. met. 13.349>	Pergama tunc vici, cum vinci posse coegi!
<ov. met. 13.350>	Desine Tydiden vultuque et murmure nobis
<ov. met. 13.351>	ostentare meum: pars est sua laudis in illo.
<ov. met. 13.352>	Nec tu, cum socia clipeum pro classe tenebas,
<ov. met. 13.353>	solus eras: tibi turba comes, mihi contigit unus.
<ov. met. 13.354>	Qui nisi pugnacem sciret sapiente minorem
<ov. met. 13.355>	esse nec indomitae deberi praemia dextrae,
<ov. met. 13.356>	ipse quoque haec peteret, peteret moderatior Aiax
<ov. met. 13.357>	Eurypylusque ferox claroque Andraemone natus,
<ov. met. 13.358>	nec minus Idomeneus patriaque creatus eadem
<ov. met. 13.359>	Meriones, peteret maioris frater Atridae:
<ov. met. 13.360>	quippe manu fortes nec sunt tibi Marte secundi,
<ov. met. 13.361>	consiliis cessere meis. Tibi dextera bello
<ov. met. 13.362>	utilis: ingenium est, quod eget moderamine nostro;
<ov. met. 13.363>	tu vires sine mente geris, mihi cura futuri;
<ov. met. 13.364>	tu pugnare potes, pugnandi tempora mecum
<ov. met. 13.365>	eligit Atrides; tu tantum corpore prodes,
<ov. met. 13.366>	nos animo; quantoque ratem qui temperat, anteit
<ov. met. 13.367>	remigis officium, quanto dux milite maior,
<ov. met. 13.368>	tantum ego te supero; nec non in corpore nostro
<ov. met. 13.369>	pectora sunt potiora manu: vigor omnis in illis.
<ov. met. 13.370>	At vos, o proceres, vigili date praemia vestro,
<ov. met. 13.371>	proque tot annorum cura, quibus anxius egi,
<ov. met. 13.372>	hunc titulum meritis pensandum reddite nostris.
<ov. met. 13.373>	Iam labor in fine est: obstantia fata removi
<ov. met. 13.374>	altaque posse capi faciendo Pergama cepi.
<ov. met. 13.375>	Per spes nunc socias casuraque moenia Troum
<ov. met. 13.376>	perque deos oro, quos hosti nuper ademi,
<ov. met. 13.377>	per siquid superest, quod sit sapienter agendum,
<ov. met. 13.378>	siquid adhuc audax ex praecipitique petendum est,
<ov. met. 13.379>	si Troiae fatis aliquid restare putatis,
<ov. met. 13.380>	este mei memores! Aut si mihi non datis arma,
<ov. met. 13.381>	huic date!” — et ostendit signum fatale Minervae.
<ov. met. 13.382>	Mota manus procerum est, et quid facundia posset,
<ov. met. 13.383>	re patuit, fortisque viri tulit arma disertus.
<ov. met. 13.384>	Hectora qui solus, qui ferrum ignesque Iovemque
<ov. met. 13.385>	sustinuit totiens, unam non sustinet iram,
<ov. met. 13.386>	invictumque virum vicit dolor: arripit ensem
<ov. met. 13.387>	et “meus hic certe est! an et hunc sibi poscit Ulixes?
<ov. met. 13.388>	Hoc” ait “utendum est in me mihi, quique cruore
<ov. met. 13.389>	saepe Phrygum maduit, domini nunc caede madebit,
<ov. met. 13.390>	ne quisquam Aiacem possit superare nisi Aiax.”
<ov. met. 13.391>	Dixit et in pectus tum demum vulnera passum,
<ov. met. 13.392>	qua patuit ferro, letalem condidit ensem.
<ov. met. 13.393>	Nec valuere manus infixum educere telum:
<ov. met. 13.394>	expulit ipse cruor, rubefactaque sanguine tellus
<ov. met. 13.395>	purpureum viridi genuit de caespite florem,
<ov. met. 13.396>	qui prius Oebalio fuerat de vulnere natus;
<ov. met. 13.397>	littera communis mediis pueroque viroque
<ov. met. 13.398>	incripta est foliis, haec nominis, illa querellae.
<ov. met. 13.399>	Victor ad Hypsipyles patriam clarique Thoantis
<ov. met. 13.400>	et veterum terras infames caede virorum
<ov. met. 13.401>	vela dat, ut referat Tirynthia tela, sagittas.
<ov. met. 13.402>	Quae postquam ad Graios, domino comitante, revexit,
<ov. met. 13.403>	imposita estque fero tandem manus ultima bello,
<ov. met. 13.404>	Troia simul Priamusque cadunt! Priameia coniunx
<ov. met. 13.405>	perdidit infelix hominis post omnia formam
<ov. met. 13.406>	externasque novo latratu terruit auras,
<ov. met. 13.407>	longus in angustum qua clauditur Hellespontus.
<ov. met. 13.408>	Ilion ardebat, neque adhuc consederat ignis,
<ov. met. 13.409>	exiguumque senis Priami Iovis ara cruorem
<ov. met. 13.410>	combiberat tracta atque comis antistita Phoebi
<ov. met. 13.411>	non profecturas tendebat ad aethera palmas.
<ov. met. 13.412>	Dardanidas matres patriorum signa deorum,
<ov. met. 13.413>	dum licet, amplexas succensaque templa tenentes
<ov. met. 13.414>	invidiosa trahunt victores praemia Grai.
<ov. met. 13.415>	Mittitur Astyanax illis de turribus, unde
<ov. met. 13.416>	pugnantem pro se proavitaque regna tuentem
<ov. met. 13.417>	saepe videre patrem monstratum a matre solebat.
<ov. met. 13.418>	Iamque viam suadet boreas, flatuque secundo
<ov. met. 13.419>	carbasa mota sonant, iubet uti navita ventis.
<ov. met. 13.420>	“Troia, vale! rapimur” clamant, dant oscula terrae
<ov. met. 13.421>	Troades et patriae fumantia tecta relinquunt.
<ov. met. 13.422>	Ultima conscendit classem (miserabile visu!)
<ov. met. 13.423>	in mediis Hecube natorum inventa sepulcris:
<ov. met. 13.424>	prensantem tumulos atque ossibus oscula dantem
<ov. met. 13.425>	Dulichiae traxere manus, tamen unius hausit
<ov. met. 13.426>	inque sinu cineres secum tulit Hectoris haustos;
<ov. met. 13.427>	Hectoris in tumulo canum de vertice crinem,
<ov. met. 13.428>	inferias inopes, crinem lacrimasque reliquit.
<ov. met. 13.429>	Est, ubi Troia fuit, Phrygiae contraria tellus,
<ov. met. 13.430>	Bistoniis habitata viris: Polymestoris illic
<ov. met. 13.431>	regia dives erat, cui te commisit alendum
<ov. met. 13.432>	clam, Polydore, pater Phrygiisque removit ab armis,
<ov. met. 13.433>	consilium sapiens, sceleris nisi praemia magnas
<ov. met. 13.434>	adiecisset opes, animi inritamen avari.
<ov. met. 13.435>	Ut cecidit fortuna Phrygum, capit impius ensem
<ov. met. 13.436>	rex Thracum iuguloque sui demisit alumni
<ov. met. 13.437>	et, tamquam tolli cum corpore crimina possent,
<ov. met. 13.438>	exanimem scopulo subiectas misit in undas.
<ov. met. 13.439>	Litore Threicio classem religarat Atrides,
<ov. met. 13.440>	dum mare pacatum, dum ventus amicior esset.
<ov. met. 13.441>	Hic subito, quantus cum viveret esse solebat,
<ov. met. 13.442>	exit humo late rupta similisque minanti
<ov. met. 13.443>	temporis illius vultum referebat Achilles,
<ov. met. 13.444>	quo ferus iniustum petiit Agamemnona ferro,
<ov. met. 13.445>	“inmemores” que “mei disceditis” inquit “Achivi,
<ov. met. 13.446>	obrutaque est mecum virtutis gratia nostrae?
<ov. met. 13.447>	Ne facite! utque meum non sit sine honore sepulcrum,
<ov. met. 13.448>	placet Achilleos mactata Polyxena manes!”
<ov. met. 13.449>	Dixit, et inmiti sociis parentibus umbrae,
<ov. met. 13.450>	rapta sinu matris, quam iam prope sola fovebat,
<ov. met. 13.451>	fortis et infelix et plus quam femina virgo
<ov. met. 13.452>	ducitur ad tumulum diroque fit hostia busto.
<ov. met. 13.453>	Quae memor ipsa sui, postquam crudelibus aris
<ov. met. 13.454>	admota est sensitque sibi fera sacra parari,
<ov. met. 13.455>	utque Neoptolemum stantem ferrumque tenentem
<ov. met. 13.456>	utque suo vidit figentem lumina vultu,
<ov. met. 13.457>	utere iamdudum generoso sanguine!” dixit,
<ov. met. 13.458>	“nulla mora est: aut tu iugulo vel pectore telum
<ov. met. 13.459>	conde meo! (iugulumque simul pectusque retexit)
<ov. met. 13.460>	scilicet haud ulli servire Polyxena vellem!
<ov. met. 13.461>	haud per tale sacrum numen placabitis ullum!
<ov. met. 13.462>	Mors tantum vellem matrem mea fallere posset!
<ov. met. 13.463>	Mater obest minuitque necis mihi gaudia, quamvis
<ov. met. 13.464>	non mea mors illi, verum sua vita gemenda est.
<ov. met. 13.465>	Vos modo, ne Stygios adeam non libera manes,
<ov. met. 13.466>	ite procul, si iusta peto, tactuque viriles
<ov. met. 13.467>	virgineo removete manus! Acceptior illi,
<ov. met. 13.468>	quisquis is est, quem caede mea placare paratis,
<ov. met. 13.469>	liber erit sanguis. Siquos tamen ultima nostri
<ov. met. 13.470>	verba movent oris (Priami vos filia regis,
<ov. met. 13.471>	nunc captiva rogat), genetrici corpus inemptum
<ov. met. 13.472>	reddite, neve auro redimat ius triste sepulcri,
<ov. met. 13.473>	sed lacrimis! Tunc, cum poterat, redimebat et auro.”
<ov. met. 13.474>	Dixerat, at populus lacrimas, quas illa tenebat,
<ov. met. 13.475>	non tenet; ipse etiam flens invitusque sacerdos
<ov. met. 13.476>	praebita coniecto rupit praecordia ferro.
<ov. met. 13.477>	Illa super terram defecto poplite labens
<ov. met. 13.478>	pertulit intrepidos ad fata novissima vultus.
<ov. met. 13.479>	Tunc quoque cura fuit partes velare tegendas,
<ov. met. 13.480>	cum caderet, castique decus servare pudoris.
<ov. met. 13.481>	Troades excipiunt deploratosque recensent
<ov. met. 13.482>	Priamidas et quid dederit domus una cruoris,
<ov. met. 13.483>	teque gemunt, virgo, teque, o modo regia coniunx,
<ov. met. 13.484>	regia dicta parens, Asiae florentis imago,
<ov. met. 13.485>	nunc etiam praedae mala sors, quam victor Ulixes
<ov. met. 13.486>	esse suam nollet, nisi quod tamen Hectora partu
<ov. met. 13.487>	edideras: dominum matri vix repperit Hector!
<ov. met. 13.488>	Quae corpus complexa animae tam fortis inane,
<ov. met. 13.489>	quas totiens patriae dederat natisque viroque,
<ov. met. 13.490>	huic quoque dat lacrimas lacrimas in vulnera fundit
<ov. met. 13.491>	osculaque ore tegit consuetaque pectora plangit
<ov. met. 13.492>	canitiemque suam concreto in sanguine verrens
<ov. met. 13.493>	plura quidem, sed et haec laniato pectore dixit:
<ov. met. 13.494>	“Nata, tuae (quid enim superest?) dolor ultime matris,
<ov. met. 13.495>	nata, iaces, videoque tuum, mea vulnera, pectus,
<ov. met. 13.496>	et ne perdiderim quemquam sine caede meorum,
<ov. met. 13.497>	tu quoque vulnus habes! At te, quia femina, rebar
<ov. met. 13.498>	a ferro tutam: cecidisti et femina ferro,
<ov. met. 13.499>	totque tuos idem fratres, te perdidit idem,
<ov. met. 13.500>	exitium Troiae nostrique orbator, Achilles.
<ov. met. 13.501>	At postquam cecidit Paridis Phoebique sagittis,
<ov. met. 13.502>	‘nunc certe,’ dixi, ‘non est metuendus Achilles!rsquo;
<ov. met. 13.503>	Nunc quoque mi metuendus erat: cinis ipse sepulti
<ov. met. 13.504>	in genus hoc saevit, tumulo quoque sensimus hostem.
<ov. met. 13.505>	Aeacidae fecunda fui! Iacet Ilion ingens,
<ov. met. 13.506>	eventuque gravi finita est publica clades, —
<ov. met. 13.507>	sed finita tamen; soli mihi Pergama restant,
<ov. met. 13.508>	in cursuque meus dolor est: modo maxima rerum,
<ov. met. 13.509>	tot generis natisque potens nuribusque viroque,
<ov. met. 13.510>	nunc trahor exul, inops, tumulis avulsa meorum,
<ov. met. 13.511>	Penelopae munus; quae me data pensa trahentem
<ov. met. 13.512>	matribus ostendens Ithacis ‘haec Hectoris illa est
<ov. met. 13.513>	clara parens, haec est’ dicet ‘Priameia coniunx!’
<ov. met. 13.514>	Postque tot amissos tu nunc, quae sola levabas
<ov. met. 13.515>	maternos luctus, hostilia busta piasti!
<ov. met. 13.516>	Inferias hosti peperi! Quo ferrea resto?
<ov. met. 13.517>	Quidve moror? Quo me servas, annosa senectus?
<ov. met. 13.518>	Quo, di crudeles, nisi uti nova funera cernam,
<ov. met. 13.519>	vivacem differtis anum? Quis posse putaret
<ov. met. 13.520>	felicem Priamum post diruta Pergama dici?
<ov. met. 13.521>	Felix morte sua est, nec te, mea nata, peremptam
<ov. met. 13.522>	adspicit et vitam pariter regnumque reliquit.
<ov. met. 13.523>	At, puto, funeribus dotabere, regia virgo,
<ov. met. 13.524>	condeturque tuum monumentis corpus avitis.
<ov. met. 13.525>	Non haec est fortuna domus: tibi munera matris
<ov. met. 13.526>	contingent fletus peregrinaeque haustus harenae!
<ov. met. 13.527>	Omnia perdidimus: superest, cur vivere tempus
<ov. met. 13.528>	in breve sustineam, proles gratissima matri,
<ov. met. 13.529>	nunc solus, quondam minimus de stirpe virili,
<ov. met. 13.530>	has datus Ismario regi Polydorus in oras.
<ov. met. 13.531>	Quid moror interea crudelia vulnera lymphis
<ov. met. 13.532>	abluere et sparsos inmiti sanguine vultus?”
<ov. met. 13.533>	Dixit et ad litus passu processit anili,
<ov. met. 13.534>	albentes lacerata comas. “Date, Troades, urnam”
<ov. met. 13.535>	dixerat infelix, liquidas hauriret ut undas:
<ov. met. 13.536>	adspicit eiectum Polydori in litore corpus
<ov. met. 13.537>	factaque Threiciis ingentia vulnera telis!
<ov. met. 13.538>	Troades exclamant: obmutuit illa dolore,
<ov. met. 13.539>	et pariter vocem lacrimasque introrsus obortas
<ov. met. 13.540>	devorat ipse dolor, duroque simillima saxo
<ov. met. 13.541>	torpet et adversa figit modo lumina terra,
<ov. met. 13.542>	interdum torvos sustollit ad aethera vultus,
<ov. met. 13.543>	nunc positi spectat vultum, nunc vulnera nati
<ov. met. 13.544>	vulnera praecipue, seque armat et instruit iram.”
<ov. met. 13.545>	Qua simul exarsit, tamquam regina maneret,
<ov. met. 13.546>	ulcisci statuit poenaeque in imagine tota est,
<ov. met. 13.547>	utque furit catulo lactente orbata leaena
<ov. met. 13.548>	signaque nacta pedum sequitur, quem non videt, hostem,
<ov. met. 13.549>	sic Hecube, postquam cum luctu miscuit iram,
<ov. met. 13.550>	non oblita animorum, annorum oblita suorum,
<ov. met. 13.551>	vadit ad artificem dirae, Polymestora, caedis
<ov. met. 13.552>	conloquiumque petit: nam se monstrare relictum
<ov. met. 13.553>	velle latens illi, quod nato redderet, aurum.
<ov. met. 13.554>	Credidit Odrysius praedaeque adsuetus amore
<ov. met. 13.555>	in secreta venit. Tum blando callidus ore
<ov. met. 13.556>	“tolle moras, Hecube,” dixit, “da munera nato!
<ov. met. 13.557>	Omne fore illius quod das, quod et ante dedisti,
<ov. met. 13.558>	per superos iuro.” Spectat truculenta loquentem
<ov. met. 13.559>	falsaque iurantem tumidaque exaestuat ira
<ov. met. 13.560>	atque ita correpto captivarum agmina matrum
<ov. met. 13.561>	invocat et digitos in perfida lumina condit
<ov. met. 13.562>	expellitque genis oculos (facit ira nocentem)
<ov. met. 13.563>	immergitque manus, foedataque sanguine sonti
<ov. met. 13.564>	non lumen (neque enim superest), loca luminis haurit.
<ov. met. 13.565>	Clade sui Thracum gens inritata tyranni
<ov. met. 13.566>	Troada telorum lapidumque incessere iactu
<ov. met. 13.567>	coepit. At haec missum rauco cum murmure saxum
<ov. met. 13.568>	morsibus insequitur, rictuque in verba parato
<ov. met. 13.569>	latravit, conata loqui: locus exstat et ex re
<ov. met. 13.570>	nomen habet, veterumque diu memor illa malorum
<ov. met. 13.571>	tum quoque Sithonios ululavit maesta per agros.
<ov. met. 13.572>	illius Troasque suos hostesque Pelasgos,
<ov. met. 13.573>	illius fortuna deos quoque moverat omnes,
<ov. met. 13.574>	sic omnes, ut et ipsa Iovis coniunxque sororque
<ov. met. 13.575>	eventus Hecubam meruisse negaverit illos.
<ov. met. 13.576>	Non vacat Aurorae, quamquam isdem faverat armis,
<ov. met. 13.577>	cladibus et casu Troiaeque Hecubaeque moveri.
<ov. met. 13.578>	Cura deam proprior luctusque domesticus angit
<ov. met. 13.579>	Memnonis amissi, Phrygiis quem lutea campis
<ov. met. 13.580>	vidit Achillea pereuntem cuspide mater:
<ov. met. 13.581>	vidit, et ille rubor, quo matutina rubescunt
<ov. met. 13.582>	tempora, palluerat, latuitque in nubibus aether.
<ov. met. 13.583>	At non impositos supremis ignibus artus
<ov. met. 13.584>	sustinuit spectare parens, sed crine soluto,
<ov. met. 13.585>	sicut erat, magni genibus procumbere non est
<ov. met. 13.586>	dedignata Iovis lacrimisque has addere voces:
<ov. met. 13.587>	“Omnibus inferior, quas sustinet aureus aether
<ov. met. 13.588>	(nam mihi sunt totum rarissima templa per orbem),
<ov. met. 13.589>	diva tamen veni, non ut delubra diesque
<ov. met. 13.590>	des mihi sacrificos caliturasque ignibus aras.
<ov. met. 13.591>	Si tamen adspicias, quantum tibi femina praestem,
<ov. met. 13.592>	tum cum luce nova noctis confinia servo,
<ov. met. 13.593>	praemia danda putes; sed non ea cura neque hic est
<ov. met. 13.594>	nunc status Aurorae, meritos ut poscat honores:
<ov. met. 13.595>	Memnonis orba mei venio, qui fortia frustra
<ov. met. 13.596>	pro patruo tulit arma suo primisque sub annis
<ov. met. 13.597>	occidit a forti, sic vos voluistis, Achille.
<ov. met. 13.598>	Da, precor, huic aliquem, solacia mortis, honorem,
<ov. met. 13.599>	summe deum rector, maternaque vulnera leni.”
<ov. met. 13.600>	Iuppiter adnuerat, cum Memnonis arduus alto
<ov. met. 13.601>	corruit igne rogus nigrique volumine fumi
<ov. met. 13.602>	infecere diem (veluti cum flumina natas
<ov. met. 13.603>	exhalant nebulas, nec sol admittitur infra);
<ov. met. 13.604>	atra favilla volat glomerataque corpus in unum
<ov. met. 13.605>	densetur faciemque capit sumitque calorem
<ov. met. 13.606>	atque animam ex igni (levitas sua praebuit alas),
<ov. met. 13.607>	et primo similis volucri, mox vera volucris
<ov. met. 13.608>	insonuit pennis: pariter sonuere sorores
<ov. met. 13.609>	innumerae, quibus est eadem natalis origo,
<ov. met. 13.610>	terque rogum lustrant, et consonus exit in auras
<ov. met. 13.611>	ter plangor: quarto seducunt castra volatu.
<ov. met. 13.612>	Tam duo diversa populi de parte feroces
<ov. met. 13.613>	bella gerunt rostrisque et aduncis unguibus iras
<ov. met. 13.614>	exercent alasque adversaque pectora iactant
<ov. met. 13.615>	inferiaeque cadunt cineri cognata sepulto
<ov. met. 13.616>	corpora seque viro forti meminere creatas.
<ov. met. 13.617>	praepetibus subitis nomen facit auctor: ab illo
<ov. met. 13.618>	Memnonides dictae, cum sol duodena peregit
<ov. met. 13.619>	signa, parentali moriturae voce rebellant.
<ov. met. 13.620>	Ergo aliis latrasse Dymantida flebile visum est:
<ov. met. 13.621>	luctibus est Aurora suis intenta, piasque
<ov. met. 13.622>	nunc quoque dat lacrimas et toto rorat in orbe.
<ov. met. 13.623>	Non tamen eversam Troiae cum moenibus esse
<ov. met. 13.624>	spem quoque fata sinunt: sacra et, sacra altera, patrem
<ov. met. 13.625>	fert umeris, venerabile onus, Cythereius heros:
<ov. met. 13.626>	de tantis opibus praedam pius eligit illam
<ov. met. 13.627>	Ascaniumque suum profugaque per aequora classe
<ov. met. 13.628>	fertur ab Antandro scelerataque limina Thracum
<ov. met. 13.629>	et Polydoreo manantem sanguine terram
<ov. met. 13.630>	linquit et utilibus ventis aestuque secundo
<ov. met. 13.631>	intrat Apollineam sociis comitantibus urbem.
<ov. met. 13.632>	Hunc Anius, quo rege homines, antistite Phoebus
<ov. met. 13.633>	rite colebatur, temploque domoque recepit
<ov. met. 13.634>	urbemque ostendit delubraque nota duasque
<ov. met. 13.635>	Latona quondam stirpes pariente retentas.
<ov. met. 13.636>	Ture dato flammis vinoque in tura profuso
<ov. met. 13.637>	caesarumque boum fibris de more crematis
<ov. met. 13.638>	regia tecta petunt positisque tapetibus altis
<ov. met. 13.639>	munera cum liquido capiunt Cerealia Baccho.
<ov. met. 13.640>	Tum pius Anchises: “O Phoebi lecte sacerdos,
<ov. met. 13.641>	fallor, an et natum, cum primum haec moenia vidi,
<ov. met. 13.642>	bisque duas natas, quantum reminiscor, habebas?”
<ov. met. 13.643>	Huic Anius niveis circumdata tempora vittis
<ov. met. 13.644>	concutiens et tristis ait: “Non falleris, heros
<ov. met. 13.645>	maxime: vidisti natorum quinque parentem,
<ov. met. 13.646>	quem nunc (tanta homines rerum inconstantia versat!)
<ov. met. 13.647>	paene vides orbum. Quod enim mihi filius absens
<ov. met. 13.648>	auxilium, quem dicta suo de nomine tellus
<ov. met. 13.649>	Andros habet pro patre locumque et regna tenentem?
<ov. met. 13.650>	Delius augurium dedit huic, dedit altera Liber
<ov. met. 13.651>	femineae stirpi voto maiora fideque
<ov. met. 13.652>	munera: nam tactu natarum cuncta mearum
<ov. met. 13.653>	in segetem laticemque meri canaeque Minervae
<ov. met. 13.654>	transformabantur, divesque erat usus in illis.
<ov. met. 13.655>	Hoc ubi cognovit Troiae populator Atrides,
<ov. met. 13.656>	ne non ex aliqua vestram sensisse procellam
<ov. met. 13.657>	nos quoque parte putes, armorum viribus usus
<ov. met. 13.658>	abstrahit invitas gremio genitoris, alantque
<ov. met. 13.659>	imperat Argolicam caelesti munere classem.
<ov. met. 13.660>	Effugiunt, quo quaeque potest: Euboea duabus,
<ov. met. 13.661>	et totidem natis Andros fraterna petita est.
<ov. met. 13.662>	Miles adest et, ni dedantur, bella minatur.
<ov. met. 13.663>	Victa metu pietas: consortia corpora poenae
<ov. met. 13.664>	dedidit (et timido possis ignoscere fratri:
<ov. met. 13.665>	non hic Aeneas, non, qui defenderet Andron,
<ov. met. 13.666>	Hector erat, per quem decimum durastis in annum);
<ov. met. 13.667>	iamque parabantur captivis vincla lacertis:
<ov. met. 13.668>	illae tollentes etiamnum libera caelo
<ov. met. 13.669>	bracchia ‘Bacche pater, fer opem!’ dixere, tulitque
<ov. met. 13.670>	muneris auctor opem, — si miro perdere more
<ov. met. 13.671>	ferre vocatur opem, nec qua ratione figuram
<ov. met. 13.672>	perdiderint, potui scire aut nunc dicere possum;
<ov. met. 13.673>	summa mali nota est: pennas sumpsere tuaeque
<ov. met. 13.674>	coniugis in volucres, niveas abiere columbas.”
<ov. met. 13.675>	Talibus atque aliis postquam convivia dictis
<ov. met. 13.676>	implerunt, mensa somnum petiere remota,
<ov. met. 13.677>	cumque die surgunt adeuntque oracula Phoebi:
<ov. met. 13.678>	qui petere antiquam matrem cognataque iussit
<ov. met. 13.679>	litora; prosequitur rex et dat munus ituris,
<ov. met. 13.680>	Anchisae sceptrum, chlamydem pharetramque nepoti,
<ov. met. 13.681>	cratera Aeneae, quem quondam transtulit illi
<ov. met. 13.682>	hospes ab Aoniis Therses Ismenius oris.
<ov. met. 13.683>	Miserat hunc illi Therses, fabricaverat Alcon
<ov. met. 13.684>	Hyleus et longo caelaverat argumento.
<ov. met. 13.685>	Urbs erat, et septem posses ostendere portas:
<ov. met. 13.686>	hae pro nomine erant et, quae foret illa, docebant.
<ov. met. 13.687>	Ante urbem exequiae tumulique ignesque rogique
<ov. met. 13.688>	effusaeque comas et apertae pectora matres
<ov. met. 13.689>	significant luctum: nymphae quoque flere videntur
<ov. met. 13.690>	siccatosque queri fontes, sine frondibus arbor
<ov. met. 13.691>	nuda riget, rodunt arentia saxa capellae.
<ov. met. 13.692>	Ecce facit mediis natas Orione Thebis,
<ov. met. 13.693>	agmen femineum, iugulo dare pectus aperto,
<ov. met. 13.694>	illas demisso per inertia vulnera telo
<ov. met. 13.695>	pro populo cecidisse suo pulchrisque per urbem
<ov. met. 13.696>	funeribus ferri celebrique in parte cremari,
<ov. met. 13.697>	tum de virginea geminos exire favilla,
<ov. met. 13.698>	ne genus intereat, iuvenes, quos fama Coronos
<ov. met. 13.699>	nominat, et cineri materno ducere pompam.
<ov. met. 13.700>	Hactenus antiquo signis fulgentibus aere,
<ov. met. 13.701>	summus inaurato crater erat asper acantho.
<ov. met. 13.702>	Nec leviora datis Troiani dona remittunt
<ov. met. 13.703>	dantque sacerdoti custodem turis acerram,
<ov. met. 13.704>	dant pateram claramque auro gemmisque coronam.
<ov. met. 13.705>	Inde recordati Teucros a sanguine Teucri
<ov. met. 13.706>	ducere principium, Cretam tenuere locique
<ov. met. 13.707>	ferre diu nequiere Iovem, centumque relictis
<ov. met. 13.708>	urbibus Ausonios optant contingere portus:
<ov. met. 13.709>	saevit hiems iactatque viros, Strophadumque receptos
<ov. met. 13.710>	portubus infidis exterruit ales Aello.
<ov. met. 13.711>	Et iam Dulichios portus Ithacamque Samonque
<ov. met. 13.712>	Neritiasque domus, regnum fallacis Ulixis,
<ov. met. 13.713>	praeter erant vecti: certatam lite deorum
<ov. met. 13.714>	Ambraciam versique vident sub imagine saxum
<ov. met. 13.715>	iudicis, Actiaco quae nunc ab Apolline nota est,
<ov. met. 13.716>	vocalemque sua terram Dodonida quercu
<ov. met. 13.717>	Chaoniosque sinus, ubi nati rege Molosso
<ov. met. 13.718>	inpia subiectis fugere incendia pennis.
<ov. met. 13.719>	Proxima Phaeacum felicibus obsita pomis
<ov. met. 13.720>	rura petunt, Epiros ab his regnataque vati
<ov. met. 13.721>	Buthrotos Phrygio simulataque Troia tenetur.
<ov. met. 13.722>	Inde futurorum certi, quae cuncta fideli
<ov. met. 13.723>	Priamides Helenus monitu praedixerat, intrant
<ov. met. 13.724>	Sicaniam: tribus haec excurrit in aequora pinnis,
<ov. met. 13.725>	e quibus imbriferos est versa Pachynos ad austros,
<ov. met. 13.726>	mollibus expositum zephyris Lilybaeon, ad arctos
<ov. met. 13.727>	aequoris expertes spectat boreamque Peloros.
<ov. met. 13.728>	Hac subeunt Teucri, et remis aestuque secundo
<ov. met. 13.729>	sub noctem potitur Zanclaea classis harena.
<ov. met. 13.730>	Scylla latus dextrum, laevum inrequieta Charybdis
<ov. met. 13.731>	infestat: vorat haec raptas revomitque carinas,
<ov. met. 13.732>	illa feris atram canibus succingitur alvum,
<ov. met. 13.733>	virginis ora gerens, et, si non omnia vates
<ov. met. 13.734>	ficta reliquerunt aliquo quoque tempore virgo.
<ov. met. 13.735>	Hanc multi petiere proci; quibus illa repulsis
<ov. met. 13.736>	ad pelagi nymphas, pelagi gratissima nymphis,
<ov. met. 13.737>	ibat et elusos iuvenum narrabat amores.
<ov. met. 13.738>	Quam, dum pectendos praebet Galatea capillos,
<ov. met. 13.739>	talibus adloquitur, referens suspiria, dictis:
<ov. met. 13.740>	“Te tamen, o virgo, genus haud inmite virorum
<ov. met. 13.741>	expetit, utque facis, potes his impune negare;
<ov. met. 13.742>	At mihi, cui pater est Nereus, quam caerula Doris
<ov. met. 13.743>	enixa est, quae sum turba quoque tuta sororum,
<ov. met. 13.744>	non nisi per luctus licuit Cyclopis amorem
<ov. met. 13.745>	effugere,” — et lacrimae vocem impediere loquentis.
<ov. met. 13.746>	Quas ubi marmoreo detersit pollice virgo
<ov. met. 13.747>	et solata deam est, “refer, o carissima,” dixit.
<ov. met. 13.748>	“neve tui causam tege (sic sum fida) doloris!”
<ov. met. 13.749>	Nereis his contra resecuta Crataeide natam est:
<ov. met. 13.750>	“Acis erat Fauno nymphaque Symaethide cretus,
<ov. met. 13.751>	magna quidem patrisque sui matrisque voluptas,
<ov. met. 13.752>	nostra tamen maior: nam me sibi iunxerat uni.
<ov. met. 13.753>	Pulcher et octonis iterum natalibus actis
<ov. met. 13.754>	signarat teneras dubia lanugine malas.
<ov. met. 13.755>	Hunc ego, me Cyclops nulla cum fine petebat.
<ov. met. 13.756>	En si quaesieris, odium Cyclopis, amorne
<ov. met. 13.757>	Acidis in nobis fuerit praesentior, edam:
<ov. met. 13.758>	par utrumque fuit. Pro quanta potentia regni
<ov. met. 13.759>	est, Venus alma, tui! Nempe ille inmitis et ipsis
<ov. met. 13.760>	horrendus silvis et visus ab hospite nullo
<ov. met. 13.761>	impune et magni cum dis contemptor Olympi,
<ov. met. 13.762>	quid sit amor, sensit validaque cupidine captus
<ov. met. 13.763>	uritur, oblitus pecorum antrorumque suorum.
<ov. met. 13.764>	Iamque tibi formae, iamque est tibi cura placendi,
<ov. met. 13.765>	iam rigidos pectis rastris, Polypheme, capillos,
<ov. met. 13.766>	iam libet hirsutam tibi falce recidere barbam
<ov. met. 13.767>	et spectare feros in aqua et componere vultus.
<ov. met. 13.768>	Caedis amor feritasque sitisque inmensa cruoris
<ov. met. 13.769>	cessant, et tutae veniunt abeuntque carinae.
<ov. met. 13.770>	Telemus interea Siculam delatus ad Aetnen,
<ov. met. 13.771>	Telemus Eurymides, quem nulla fefellerat ales,
<ov. met. 13.772>	terribilem Polyphemon adit ‘lumen’ que, ‘quod unum
<ov. met. 13.773>	fronte geris media, rapiet tibi’ dixit ‘Ulixes!’
<ov. met. 13.774>	Risit et ‘o vatum stolidissime, falleris,’ inquit,
<ov. met. 13.775>	‘altera iam rapuit!’ Sic frustra vera monentem
<ov. met. 13.776>	spernit et aut gradiens ingenti litora passu
<ov. met. 13.777>	degravat aut fessus sub opaca revertitur antra.
<ov. met. 13.778>	Prominet in pontum cuneatus acumine longo
<ov. met. 13.779>	collis utrumque latus circumfluit aequoris unda;
<ov. met. 13.780>	huc ferus ascendit Cyclops mediusque resedit,
<ov. met. 13.781>	lanigerae pecudes nullo ducente secutae.
<ov. met. 13.782>	Cui postquam pinus, baculi quae praebuit usum,
<ov. met. 13.783>	ante pedes posita est, antemnis apta ferendis,
<ov. met. 13.784>	sumptaque harundinibus compacta est fistula centum,
<ov. met. 13.785>	senserunt toti pastoria sibila montes,
<ov. met. 13.786>	senserunt undae; latitans ego rupe meique
<ov. met. 13.787>	Acidis in gremio residens procul auribus hausi
<ov. met. 13.788>	talia dicta meis auditaque verba notavi:
<ov. met. 13.789>	‘Candidior folio nivei, Galatea, ligustri,
<ov. met. 13.790>	floridior pratis, longa procerior alno,
<ov. met. 13.791>	splendidior vitro, tenero lascivior haedo,
<ov. met. 13.792>	levior adsiduo detritis aequore conchis,
<ov. met. 13.793>	solibus hibernis, aestiva gratior umbra,
<ov. met. 13.794>	nobilior pomis, platano conspectior alta,
<ov. met. 13.795>	lucidior glacie, matura dulcior uva,
<ov. met. 13.796>	mollior et cygni plumis et lacte coacto
<ov. met. 13.797>	et, si non fugias, riguo formosior horto:
<ov. met. 13.798>	saevior indomitis eadem Galatea iuvencis,
<ov. met. 13.799>	durior annosa quercu, fallacior undis,
<ov. met. 13.800>	lentior et salicis virgis et vitibus albis,
<ov. met. 13.801>	his inmobilior scopulis, violentior amne,
<ov. met. 13.802>	laudato pavone superbior, acrior igni,
<ov. met. 13.803>	asperior tribulis, feta truculentior ursa,
<ov. met. 13.804>	surdior aequoribus, calcato inmitior hydro,
<ov. met. 13.805>	et, quod praecipue vellem tibi demere possem.
<ov. met. 13.806>	Non tantum cervo claris latratibus acto,
<ov. met. 13.807>	verum etiam ventis volucrique fugacior aura!
<ov. met. 13.808>	At bene si noris, pigeat fugisse morasque
<ov. met. 13.809>	ipsa tuas damnes et me retinere labores.
<ov. met. 13.810>	Sunt mihi, pars montis, vivo pendentia saxo
<ov. met. 13.811>	antra, quibus nec sol medio sentitur in aestu
<ov. met. 13.812>	nec sentitur hiems; sunt poma gravantia ramos,
<ov. met. 13.813>	sunt auro similes longis in vitibus uvae,
<ov. met. 13.814>	sunt et purpureae: tibi et has servamus et illas.
<ov. met. 13.815>	Ipsa tuis manibus silvestri nata sub umbra
<ov. met. 13.816>	mollia fraga leges, ipsa autumnalia corna
<ov. met. 13.817>	prunaque, non solum nigro liventia suco,
<ov. met. 13.818>	verum etiam generosa novasque imitantia ceras.
<ov. met. 13.819>	Nec tibi castaneae me coniuge, nec tibi deerunt
<ov. met. 13.820>	arbutei fetus: omnis tibi serviet arbor.
<ov. met. 13.821>	Hoc pecus omne meum est, multae quoque vallibus errant,
<ov. met. 13.822>	multas silva tegit, multae stabulantur in antris.
<ov. met. 13.823>	Nec, si forte roges, possim tibi dicere, quot sint:
<ov. met. 13.824>	pauperis est numerare pecus! De laudibus harum
<ov. met. 13.825>	nil mihi credideris: praesens potes ipse videre,
<ov. met. 13.826>	ut vix circueant distentum cruribus uber.
<ov. met. 13.827>	Sunt, fetura minor, tepidis in ovilibus agni,
<ov. met. 13.828>	sunt quoque, par aetas, aliis in ovilibus haedi.
<ov. met. 13.829>	Lac mihi semper adest niveum: pars inde bibenda
<ov. met. 13.830>	servatur, partem liquefacta coagula durant.
<ov. met. 13.831>	Nec tibi deliciae faciles vulgataque tantum
<ov. met. 13.832>	munera contingent, dammae leporesque caperque
<ov. met. 13.833>	parve columbarum demptusve cacumine nidus:
<ov. met. 13.834>	inveni geminos, qui tecum ludere possint,
<ov. met. 13.835>	inter se similes, vix ut dignoscere possis,
<ov. met. 13.836>	villosae catulos in summis montibus ursae,
<ov. met. 13.837>	inveni et dixi “dominae servabimus istos!”
<ov. met. 13.838>	Iam modo caeruleo nitidum caput exsere ponto,
<ov. met. 13.839>	iam, Galatea, veni, nec munera despice nostra.
<ov. met. 13.840>	Certe ego me novi liquidaeque in imagine vidi
<ov. met. 13.841>	nuper aquae, placuitque mihi mea forma videnti.
<ov. met. 13.842>	Adspice, sim quantus! Non est hoc corpore maior
<ov. met. 13.843>	Iuppiter in caelo: nam vos narrare soletis,
<ov. met. 13.844>	nescio quem regnare Iovem. Coma plurima torvos
<ov. met. 13.845>	prominet in vultus umerosque, ut lucus, obumbrat.
<ov. met. 13.846>	Nec mea quod rigidis horrent densissima saetis
<ov. met. 13.847>	corpora, turpe puta (turpis sine frondibus arbor,
<ov. met. 13.848>	turpis equus, nisi colla iubae flaventia velent!);
<ov. met. 13.849>	pluma tegit volucres, ovibus sua lana decori est:
<ov. met. 13.850>	barba viros hirtaeque decent in corpore saetae.
<ov. met. 13.851>	Unum est in media lumen mihi fronte, sed instar
<ov. met. 13.852>	ingentis clipei. Quid? non haec omnia magnus
<ov. met. 13.853>	Sol videt e caelo? Soli tamen unicus orbis!
<ov. met. 13.854>	Adde, quod in vestro genitor meus aequore regnat:
<ov. met. 13.855>	hunc tibi do socerum; tantum miserere precesque
<ov. met. 13.856>	supplicis exaudi! tibi enim succumbimus uni.
<ov. met. 13.857>	Quique Iovem et caelum sperno et penetrabile fulmen,
<ov. met. 13.858>	Nerei, te veneror: tua fulmine saevior ira est. —
<ov. met. 13.859>	Atque ego contemptus essem patientior huius,
<ov. met. 13.860>	si fugeres omnes; sed cur Cyclope repulso
<ov. met. 13.861>	Acin amas praefersque meis complexibus Acin?
<ov. met. 13.862>	Ille tamen placeatque sibi placeatque licebit,
<ov. met. 13.863>	quod nollem, Galatea, tibi; modo copia detur,
<ov. met. 13.864>	sentiet esse mihi tanto pro corpore vires!
<ov. met. 13.865>	Viscera viva traham divisaque membra per agros
<ov. met. 13.866>	perque tuas spargam (sic se tibi misceat!) undas.
<ov. met. 13.867>	Uror enim, laesusque exaestuat acrior ignis,
<ov. met. 13.868>	cumque suis videor translatam viribus Aetnam
<ov. met. 13.869>	pectore ferre meo: nec tu, Galatea, moveris.’
<ov. met. 13.870>	Talia nequiquam questus (nam cuncta videbam)
<ov. met. 13.871>	surgit et ut taurus vacca furibundus adempta,
<ov. met. 13.872>	stare nequit silvaque et notis saltibus errat:
<ov. met. 13.873>	cum ferus ignaros nec quicquam tale timentes
<ov. met. 13.874>	me videt atque Acin ‘video’ que exclamat ‘et ista
<ov. met. 13.875>	ultima sit, faciam, veneris concordia vestrae!’
<ov. met. 13.876>	Tantaque vox, quantam Cyclops iratus habere
<ov. met. 13.877>	debuit, illa fuit: clamore perhorruit Aetne.
<ov. met. 13.878>	Ast ego vicino pavefacta sub aequore mergor,
<ov. met. 13.879>	terga fugae dederat conversa Symaethius heros
<ov. met. 13.880>	et ‘fer opem, Galatea, precor, mihi! ferte, parentes’
<ov. met. 13.881>	dixerat ‘et vestris periturum admittite regnis!’
<ov. met. 13.882>	Insequitur Cyclops partemque e monte revulsam
<ov. met. 13.883>	mittit, et extremus quamvis pervenit ad illum,
<ov. met. 13.884>	angulus is molis totum tamen obruit Acin.
<ov. met. 13.885>	At nos, quod fieri solum per fata licebat,
<ov. met. 13.886>	fecimus, ut vires adsumeret Acis avitas.
<ov. met. 13.887>	Puniceus de mole cruor manabat, et intra
<ov. met. 13.888>	temporis exiguum rubor evanescere coepit
<ov. met. 13.889>	fitque color primo turbati fluminis imbre
<ov. met. 13.890>	purgaturque mora; tum moles tacta dehiscit,
<ov. met. 13.891>	vivaque per rimas proceraque surgit harundo,
<ov. met. 13.892>	osque cavum saxi sonat exsultantibus undis:
<ov. met. 13.893>	miraque res, subito media tenus exstitit alvo
<ov. met. 13.894>	incinctus iuvenis flexis nova cornua cannis,
<ov. met. 13.895>	qui, nisi quod maior, quod toto caerulus ore,
<ov. met. 13.896>	Acis erat. Sed sic quoque erat tamen Acis, in amnem
<ov. met. 13.897>	versus, et antiquum tenuerunt flumina nomen.”
<ov. met. 13.898>	Desierat Galatea loqui, coetuque soluto
<ov. met. 13.899>	discedunt placidisque natant Nereides undis.
<ov. met. 13.900>	Scylla redit (neque enim medio se credere ponto
<ov. met. 13.901>	audet) et aut bibula sine vestibus errat harena,
<ov. met. 13.902>	aut, ubi lassata est, seductos nacta recessus
<ov. met. 13.903>	gurgitis, inclusa sua membra refrigerat unda.
<ov. met. 13.904>	Ecce fretum scindens alti novus incola ponti,
<ov. met. 13.905>	nuper in Euboica versis Anthedone membris,
<ov. met. 13.906>	Glaucus adest visaeque cupidine virginis haeret
<ov. met. 13.907>	et quaecumque putat fugientem posse morari
<ov. met. 13.908>	verba refert; fugit illa tamen veloxque timore
<ov. met. 13.909>	pervenit in summum positi prope litora montis.
<ov. met. 13.910>	Ante fretum est ingens, apicem conlectus in unum,
<ov. met. 13.911>	longa sub arboribus convexus in aequora vertex:
<ov. met. 13.912>	constitit hic, et tuta loco, monstrumne deusne
<ov. met. 13.913>	ille sit, ignorans, admiraturque colorem
<ov. met. 13.914>	caesariemque umeros subiectaque terga tegentem,
<ov. met. 13.915>	ultimaque excipiat quod tortilis inguina piscis.
<ov. met. 13.916>	Sensit et innitens, quae stabat proxima, moli,
<ov. met. 13.917>	“non ego prodigium nec sum fera belua, virgo,
<ov. met. 13.918>	sed deus” inquit “aquae: nec maius in aequore Proteus
<ov. met. 13.919>	ius habet et Triton Athamantiadesque Palaemon.
<ov. met. 13.920>	Ante tamen mortalis eram, sed, scilicet altis
<ov. met. 13.921>	deditus aequoribus, tantum exercebar in illis.
<ov. met. 13.922>	Nam modo ducebam ducentia retia pisces,
<ov. met. 13.923>	nunc in mole sedens moderabar harundine linum.
<ov. met. 13.924>	Sunt viridi prato confinia litora, quorum
<ov. met. 13.925>	altera pars undis, pars altera cingitur herbis,
<ov. met. 13.926>	quas neque cornigerae morsu laesere iuvencae,
<ov. met. 13.927>	nec placidae carpsistis oves hirtaeve capellae;
<ov. met. 13.928>	non apis inde tulit conlectos semine flores,
<ov. met. 13.929>	non data sunt capiti genialia serta, neque umquam
<ov. met. 13.930>	falciferae secuere manus; ego primus in illo
<ov. met. 13.931>	caespite consedi, dum lina madentia sicco,
<ov. met. 13.932>	utque recenserem captivos ordine pisces,
<ov. met. 13.933>	insuper exposui, quos aut in retia casus
<ov. met. 13.934>	aut sua credulitas in aduncos egerat hamos.
<ov. met. 13.935>	Res similis fictae (sed quid mihi fingere prodest?):
<ov. met. 13.936>	gramine contacto coepit mea praeda moveri
<ov. met. 13.937>	et mutare latus terraque, ut in aequore, niti.
<ov. met. 13.938>	Dumque moror mirorque simul, fugit omnis in undas
<ov. met. 13.939>	turba suas dominumque novum litusque relinquunt.
<ov. met. 13.940>	Obstipui dubitoque diu causamque requiro,
<ov. met. 13.941>	num deus hoc aliquis, num sucus fecerit herbae.
<ov. met. 13.942>	‘Quae’ tamen ‘has’ inquam ‘vires habet herba?’,manuque
<ov. met. 13.943>	pabula decerpsi decerptaque dente momordi.
<ov. met. 13.944>	Vix bene combiberant ignotos guttura sucos,
<ov. met. 13.945>	cum subito trepidare intus praecordia sensi
<ov. met. 13.946>	alteriusque rapi naturae pectus amore,
<ov. met. 13.947>	nec potui restare diu ‘repetenda’ que ‘numquam
<ov. met. 13.948>	terra, vale!’ dixi corpusque sub aequora mersi.
<ov. met. 13.949>	Di maris exceptum socio dignantur honore,
<ov. met. 13.950>	utque mihi quaecumque feram mortalia, demant,
<ov. met. 13.951>	Oceanum Tethynque rogant: ego lustror ab illis,
<ov. met. 13.952>	et purgante nefas noviens mihi carmine dicto
<ov. met. 13.953>	pectora fluminibus iubeor supponere centum;
<ov. met. 13.954>	nec mora, diversis lapsi de partibus amnes
<ov. met. 13.955>	totaque vertuntur supra caput aequora nostrum.
<ov. met. 13.956>	Hactenus acta tibi possum memoranda referre,
<ov. met. 13.957>	hactenus haec memini, nec mens mea cetera sensit.
<ov. met. 13.958>	Quae postquam rediit, alium me corpore toto
<ov. met. 13.959>	ac fueram nuper, neque eundem mente recepi.
<ov. met. 13.960>	Hanc ego tum primum viridem ferrugine barbam
<ov. met. 13.961>	caesariemque meam, quam longa per aequora verro,
<ov. met. 13.962>	ingentesque umeros et caerula bracchia vidi
<ov. met. 13.963>	cruraque pinnigero curvata novissima pisce.
<ov. met. 13.964>	Quid tamen haec species, quid dis placuisse marinis,
<ov. met. 13.965>	quid iuvat esse deum, si tu non tangeris istis?”
<ov. met. 13.966>	Talia dicentem, dicturum plura, reliquit
<ov. met. 13.967>	Scylla deum; furit ille inritatusque repulsa
<ov. met. 13.968>	prodigiosa petit Titanidos atria Circes.

<ov. met. 14.1>	Iamque Giganteis iniectam faucibus Aetnen
<ov. met. 14.2>	arvaque Cyclopum, quid rastra, quid usus aratri
<ov. met. 14.3>	nescia nec quicquam iunctis debentia bubus,
<ov. met. 14.4>	liquerat Euboicus tumidarum cultor aquarum,
<ov. met. 14.5>	liquerat et Zanclen adversaque moenia Rhegi
<ov. met. 14.6>	navifragumque fretum, gemino quod litore pressum
<ov. met. 14.7>	Ausoniae Siculaeque tenet confinia terrae.
<ov. met. 14.8>	Inde manu magna Tyrrhena per aequora raptus
<ov. met. 14.9>	herbiferos adiit colles atque atria Glaucus
<ov. met. 14.10>	Sole satae Circes, variarum plena ferarum.
<ov. met. 14.11>	Quam simul adspexit, dicta acceptaque salute,
<ov. met. 14.12>	“diva, dei miserere, precor! nam sola levare
<ov. met. 14.13>	tu potes hunc,” dixit “videar modo dignior esse!
<ov. met. 14.14>	Quanta sit herbarum, Titani, potentia, nulli
<ov. met. 14.15>	quam mihi cognitius, qui sum mutatus ab illis.
<ov. met. 14.16>	Neve mei non nota tibi sit causa furoris:
<ov. met. 14.17>	litore in Italico, Messenia moenia contra,
<ov. met. 14.18>	Scylla mihi visa est; pudor est promissa precesque
<ov. met. 14.19>	blanditiasque meas contemptaque verba referre.
<ov. met. 14.20>	At tu, sive aliquod regnum est in carmine, carmen
<ov. met. 14.21>	ore move sacro, sive expugnantior herba est,
<ov. met. 14.22>	utere temptatis operosae viribus herbae.
<ov. met. 14.23>	Nec medeare mihi sanesque haec vulnera mando,
<ov. met. 14.24>	fineque nil opus est: partem ferat illa caloris.”
<ov. met. 14.25>	At Circe (neque enim flammis habet aptius ulla
<ov. met. 14.26>	talibus ingenium, seu causa est huius in ipsa,
<ov. met. 14.27>	seu Venus indicio facit hoc offensa paterno)
<ov. met. 14.28>	talia verba refert. “Melius sequerere volentem
<ov. met. 14.29>	optantemque eadem parilique cupidine captam.
<ov. met. 14.30>	Dignus eras ultro (poteras certeque) rogari,
<ov. met. 14.31>	et, si spem dederis, mihi crede, rogaberis ultro.
<ov. met. 14.32>	Neu dubites adsitque tuae fiducia formae:
<ov. met. 14.33>	en ego, cum dea sim, nitidi cum filia Solis,
<ov. met. 14.34>	gramine cum tantum, tantum quoque carmine possim,
<ov. met. 14.35>	ut tua sim, voveo; spernentem sperne, sequenti
<ov. met. 14.36>	redde vices unoque duas ulciscere facto!”
<ov. met. 14.37>	Talia temptanti “prius” inquit “in aequore frondes”
<ov. met. 14.38>	Glaucus “et in summis nascentur montibus algae,
<ov. met. 14.39>	sospite quam Scylla nostri mutentur amores!”
<ov. met. 14.40>	Indignata dea est, et laedere quatenus ipsum
<ov. met. 14.41>	non poterat (nec vellet amans), irascitur illi,
<ov. met. 14.42>	quae sibi praelata est, venerisque offensa repulsa
<ov. met. 14.43>	protinus horrendis infamia pabula sucis
<ov. met. 14.44>	conterit et tritis Hecateia carmina miscet
<ov. met. 14.45>	caerulaque induitur velamina perque ferarum
<ov. met. 14.46>	agmen adulantum media procedit ab aula,
<ov. met. 14.47>	oppositumque petens contra Zancleia saxa
<ov. met. 14.48>	Rhegion ingreditur ferventes aestibus undas,
<ov. met. 14.49>	in quibus ut solida ponit vestigia terra
<ov. met. 14.50>	summaque decurrit pedibus super aequora siccis.
<ov. met. 14.51>	Parvus erat gurges, curvos sinuatus in arcus,
<ov. met. 14.52>	grata quies Scyllae; quo se referebat ab aestu
<ov. met. 14.53>	et maris et caeli, medio cum plurimus orbe
<ov. met. 14.54>	sol erat et minimas a vertice fecerat umbras.
<ov. met. 14.55>	Hunc dea praevitiat portentificisque venenis
<ov. met. 14.56>	inquinat, hic pressos latices radice nocenti
<ov. met. 14.57>	spargit et obscurum verborum ambage novorum
<ov. met. 14.58>	ter noviens carmen magico demurmurat ore.
<ov. met. 14.59>	Scylla venit mediaque tenus descenderat alvo,
<ov. met. 14.60>	cum sua foedari latrantibus inguina monstris
<ov. met. 14.61>	adspicit ac primo credens non corporis illas
<ov. met. 14.62>	esse sui partes refugitque abigitque timetque
<ov. met. 14.63>	ora proterva canum, sed quos fugit, attrahit una
<ov. met. 14.64>	et corpus quaerens femorum crurumque pedumque,
<ov. met. 14.65>	Cerbereos rictus pro partibus invenit illis:
<ov. met. 14.66>	statque canum rabie subiectaque terga ferarum
<ov. met. 14.67>	inguinibus truncis uteroque exstante coercet.
<ov. met. 14.68>	Flevit amans Glaucus nimiumque hostiliter usae
<ov. met. 14.69>	viribus herbarum fugit conubia Circes;
<ov. met. 14.70>	Scylla loco mansit cumque est data copia primum,
<ov. met. 14.71>	in Circes odium sociis spoliavit Ulixen;
<ov. met. 14.72>	mox eadem Teucras fuerat mersura carinas,
<ov. met. 14.73>	ni prius in scopulum, qui nunc quoque saxeus exstat,
<ov. met. 14.74>	transformata foret: scopulum quoque navita vitat.
<ov. met. 14.75>	Hunc ubi Troianae remis avidamque Charybdim
<ov. met. 14.76>	evicere rates, cum iam prope litus adesset
<ov. met. 14.77>	Ausonium, Libycas vento referuntur ad oras.
<ov. met. 14.78>	Excipit Aenean illic animoque domoque
<ov. met. 14.79>	non bene discidium Phrygii latura mariti
<ov. met. 14.80>	Sidonis; inque pyra sacri sub imagine facta
<ov. met. 14.81>	incubuit ferro deceptaque decipit omnes.
<ov. met. 14.82>	Rursus harenosae fugiens nova moenia terrae
<ov. met. 14.83>	ad sedes Erycis fidumque relatus Acesten
<ov. met. 14.84>	sacrificat tumulumque sui genitoris honorat;
<ov. met. 14.85>	quasque rates Iris Iunonia paene cremarat,
<ov. met. 14.86>	solvit et Hippotadae regnum terrasque calenti
<ov. met. 14.87>	sulphure fumantes Acheloiadumque relinquit
<ov. met. 14.88>	Sirenum scopulos, orbataque praeside pinus
<ov. met. 14.89>	Inarimen Prochytenque legit sterilique locatas
<ov. met. 14.90>	colle Pithecusas, habitantum nomine dictas.
<ov. met. 14.91>	Quippe deum genitor, fraudem et periuria quondam
<ov. met. 14.92>	Cercopum exosus gentisque admissa dolosae,
<ov. met. 14.93>	in deforme viros animal mutavit, ut idem
<ov. met. 14.94>	dissimiles homini possent similesque videri,
<ov. met. 14.95>	membraque contraxit naresque a fronte resimas
<ov. met. 14.96>	contudit et rugis peraravit anilibus ora
<ov. met. 14.97>	totaque velatos flaventi corpora villo
<ov. met. 14.98>	misit in has sedes nec non prius abstulit usum
<ov. met. 14.99>	verborum et natae dira in periuria linguae:
<ov. met. 14.100>	posse queri tantum rauco stridore reliquit.
<ov. met. 14.101>	Has ubi praeteriit et Parthenopeia dextra
<ov. met. 14.102>	moenia deseruit, laeva de parte canori
<ov. met. 14.103>	Aeolidae tumulum et, loca feta palustribus undis,
<ov. met. 14.104>	litora Cumarum vivacisque antra Sibyllae
<ov. met. 14.105>	intrat, et ut manes veniat per Averna paternos,
<ov. met. 14.106>	orat. At illa diu vultum tellure moratum
<ov. met. 14.107>	erexit tandemque deo furibunda recepto
<ov. met. 14.108>	“magna petis” dixit, “vir factis maxime, cuius
<ov. met. 14.109>	dextera per ferrum est, pietas spectata per ignes.
<ov. met. 14.110>	Pone tamen, Troiane, metum: potiere petitis
<ov. met. 14.111>	Elysiasque domos et regna novissima mundi
<ov. met. 14.112>	me duce cognosces simulacraque cara parentis.
<ov. met. 14.113>	Invia virtuti nulla est via!” Dixit et auro
<ov. met. 14.114>	fulgentem ramum silva Iunonis Avernae
<ov. met. 14.115>	monstravit iussitque suo divellere trunco.
<ov. met. 14.116>	Paruit Aeneas et formidabilis Orci
<ov. met. 14.117>	vidit opes atavosque suos umbramque senilem
<ov. met. 14.118>	magnanimi Anchisae; didicit quoque iura locorum,
<ov. met. 14.119>	quaeque novis essent adeunda pericula bellis.
<ov. met. 14.120>	Inde ferens lassos adverso tramite passus
<ov. met. 14.121>	cum duce Cumaea mollit sermone laborem.
<ov. met. 14.122>	Dumque iter horrendum per opaca crepuscula carpit,
<ov. met. 14.123>	“seu dea tu praesens, seu dis gratissima” dixit,
<ov. met. 14.124>	“numinis instar eris semper mihi meque fatebor
<ov. met. 14.125>	muneris esse tui, quae me loca mortis adire,
<ov. met. 14.126>	quae loca me visae voluisti evadere mortis.
<ov. met. 14.127>	Pro quibus aerias meritis evectus ad auras
<ov. met. 14.128>	templa tibi statuam, tribuam tibi turis honores.”
<ov. met. 14.129>	Respicit hunc vates et suspiratibus haustis
<ov. met. 14.130>	“nec dea sum” dixit “nec sacri turis honore
<ov. met. 14.131>	humanum dignare caput; neu nescius erres,
<ov. met. 14.132>	lux aeterna mihi carituraque fine dabatur,
<ov. met. 14.133>	si mea virginitas Phoebo patuisset amanti.
<ov. met. 14.134>	Dum tamen hanc sperat dum praecorrumpere donis
<ov. met. 14.135>	me cupit, ‘elige’ ait, ‘virgo Cumaea, quid optes:
<ov. met. 14.136>	optatis potiere tuis.’ Ego pulveris hausti
<ov. met. 14.137>	ostendi cumulum: quot haberet corpora pulvis,
<ov. met. 14.138>	tot mihi natales contingere vana rogavi;
<ov. met. 14.139>	excidit, ut peterem iuvenes quoque protinus annos.
<ov. met. 14.140>	Hos tamen ille mihi dabat aeternamque iuventam,
<ov. met. 14.141>	si venerem paterer: contempto munere Phoebi
<ov. met. 14.142>	innuba permaneo; sed iam felicior aetas
<ov. met. 14.143>	terga dedit, tremuloque gradu venit aegra senectus,
<ov. met. 14.144>	quae patienda diu est (nam iam mihi saecula septem
<ov. met. 14.145>	acta vides): superest, numeros ut pulveris aequem,
<ov. met. 14.146>	ter centum messes, ter centum musta videre.
<ov. met. 14.147>	Tempus erit, cum de tanto me corpore parvam
<ov. met. 14.148>	longa dies faciet consumptaque membra senecta
<ov. met. 14.149>	ad minimum redigentur onus: nec amata videbor
<ov. met. 14.150>	nec placuisse deo; Phoebus quoque forsitan ipse
<ov. met. 14.151>	vel non cognoscet vel dilexisse negabit:
<ov. met. 14.152>	usque adeo mutata ferar, nullique videnda,
<ov. met. 14.153>	voce tamen noscar; vocem mihi fata relinquent.”
<ov. met. 14.154>	Talia convexum per iter memorante Sibylla
<ov. met. 14.155>	sedibus Euboicam Stygiis emergit in urbem
<ov. met. 14.156>	Troius Aeneas sacrisque ex more litatis
<ov. met. 14.157>	litora adit nondum nutricis habentia nomen.
<ov. met. 14.158>	Hic quoque substiterat per taedia longa laborum
<ov. met. 14.159>	Neritius Macareus, comes experientis Ulixei;
<ov. met. 14.160>	 desertum quondam mediis e rupibus Aetnae
<ov. met. 14.161>	noscit Achaemeniden improvisoque repertum
<ov. met. 14.162>	vivere miratus “qui de casusve deusve
<ov. met. 14.163>	servat, Achaemenide? cur” inquit “barbara Graium
<ov. met. 14.164>	prora vehit? petitur vestra quae terra carina?”
<ov. met. 14.165>	Talia quaerenti iam non hirsutus amictu,
<ov. met. 14.166>	iam suus et spinis conserto tegmine nullis,
<ov. met. 14.167>	fatur Achaemenides: “Iterum Polyphemon et illos
<ov. met. 14.168>	adspiciam fluidos humano sanguine rictus,
<ov. met. 14.169>	hac mihi si potior domus est Ithacique carina,
<ov. met. 14.170>	si minus Aenean veneror genitore nec umquam
<ov. met. 14.171>	esse satis potero, praestem licet omnia, gratus.
<ov. met. 14.172>	Quod loquor et spiro caelumque et sidera solis
<ov. met. 14.173>	respicio, possimne ingratus et impius esse?
<ov. met. 14.174>	Ille dedit, quod non anima haec Cyclopis in ora
<ov. met. 14.175>	venit, et ut iam nunc lumen vitale relinquam,
<ov. met. 14.176>	aut tumulo aut certe non illa condar in alvo.
<ov. met. 14.177>	Quid mihi tunc animi (nisi si timor abstulit omnem
<ov. met. 14.178>	sensum animumque) fuit, cum vos petere alta relictus
<ov. met. 14.179>	aequora conspexi? Volui inclamare, sed hosti
<ov. met. 14.180>	prodere me timui: vestrae quoque clamor Ulixis
<ov. met. 14.181>	paene rati nocuit. Vidi, cum monte revulsum
<ov. met. 14.182>	inmanem scopulum medias permisit in undas;
<ov. met. 14.183>	vidi iterum veluti tormenti viribus acta
<ov. met. 14.184>	vasta Giganteo iaculantem saxa lacerto
<ov. met. 14.185>	et, ne deprimeret fluctus ventusve carinam,
<ov. met. 14.186>	pertimui, iam me non esse oblitus in illa.
<ov. met. 14.187>	Ut vero fuga vos a certa morte reduxit,
<ov. met. 14.188>	ille quidem totam gemebundus obambulat Aetnam
<ov. met. 14.189>	praetemptatque manu silvas et luminis orbus
<ov. met. 14.190>	rupibus incursat foedataque bracchia tabo
<ov. met. 14.191>	in mare protendens gentem exsecratur Achivam
<ov. met. 14.192>	atque ait: ‘O si quis referat mihi casus Ulixem
<ov. met. 14.193>	aut aliquem e sociis, in quem mea saeviat ira,
<ov. met. 14.194>	viscera cuius edam, cuius viventia dextra
<ov. met. 14.195>	membra mea laniem, cuius mihi sanguis inundet
<ov. met. 14.196>	guttur et elisi trepident sub dentibus artus:
<ov. met. 14.197>	quam nullum aut leve sit damnum mihi lucis ademptae!’
<ov. met. 14.198>	Haec et plura ferox; me luridus occupat horror
<ov. met. 14.199>	spectantem vultus etiamnum caede madentes
<ov. met. 14.200>	crudelesque manus et inanem luminis orbem
<ov. met. 14.201>	membraque et humano concretam sanguine barbam.
<ov. met. 14.202>	mors erat ante oculos, minimum tamen ipsa doloris:
<ov. met. 14.203>	et iam prensurum, iam nunc mea viscera rebar
<ov. met. 14.204>	in sua mersurum, mentique haerebat imago
<ov. met. 14.205>	temporis illius, quo vidi bina meorum
<ov. met. 14.206>	ter quater adfligi sociorum corpora terrae,
<ov. met. 14.207>	cum super ipse iacens hirsuti more leonis
<ov. met. 14.208>	visceraque et carnes cumque albis ossa medullis
<ov. met. 14.209>	semianimesque artus avidam condebat in alvum.
<ov. met. 14.210>	Me tremor invasit: stabam sine sanguine maestus;
<ov. met. 14.211>	mandentemque videns eiectantemque cruentas
<ov. met. 14.212>	ore dapes et frusta mero glomerata vomentem
<ov. met. 14.213>	talia fingebam misero mihi fata parari
<ov. met. 14.214>	perque dies multos latitans omnemque tremescens
<ov. met. 14.215>	ad strepitum, mortemque timens cupidusque moriri,
<ov. met. 14.216>	glande famem pellens et mixta frondibus herba,
<ov. met. 14.217>	solus, inops, exspes, leto poenaeque relictus
<ov. met. 14.218>	hanc procul adspexi longo post tempore navem
<ov. met. 14.219>	oravique fugam gestu ad litusque cucurri —
<ov. met. 14.220>	et movi. Graiumque ratis Troiana recepit!
<ov. met. 14.221>	Tu quoque pande tuos, comitum gratissime, casus
<ov. met. 14.222>	et ducis et turbae, quae tecum est credita ponto.”
<ov. met. 14.223>	Aeolon ille refert Tusco regnare profundo,
<ov. met. 14.224>	Aeolon Hippotaden, cohibentem carcere ventos;
<ov. met. 14.225>	quos bovis inclusos tergo, memorabile munus,
<ov. met. 14.226>	Dulichium sumpsisse ducem flatuque secundo
<ov. met. 14.227>	lucibus isse novem et terram adspexisse petitam;
<ov. met. 14.228>	proxima post nonam cum sese aurora moveret,
<ov. met. 14.229>	invidia socios praedaeque cupidine victos,
<ov. met. 14.230>	esse ratos aurum, dempsisse ligamina ventis;
<ov. met. 14.231>	cum quibus isse retro, per quas modo venerat undas,
<ov. met. 14.232>	Aeoliique ratem portus repetisse tyranni.
<ov. met. 14.233>	“Inde Lami veterem Laestrygonis” inquit “in urbem
<ov. met. 14.234>	venimus. Antiphates terra regnabat in illa.
<ov. met. 14.235>	Missus ad hunc ego sum, numero comitante duorum,
<ov. met. 14.236>	vixque fuga quaesita salus comitique mihique:
<ov. met. 14.237>	tertius e nobis Laestrygonis impia tinxit
<ov. met. 14.238>	ora cruore suo. Fugientibus instat et agmen
<ov. met. 14.239>	concitat Antiphates. Coeunt et saxa trabesque
<ov. met. 14.240>	coniciunt merguntque viros merguntque carinas.
<ov. met. 14.241>	Una tamen, quae nos ipsumque vehebat Ulixen,
<ov. met. 14.242>	effugit. Amissa sociorum parte dolentes
<ov. met. 14.243>	multaque conquesti terris adlabimur illis,
<ov. met. 14.244>	quas procul hinc cernis (procul hinc, mihi crede, videnda
<ov. met. 14.245>	insula, visa mihi!), tuque o iustissime Troum,
<ov. met. 14.246>	nate dea (neque enim finito Marte vocandus
<ov. met. 14.247>	hostis es, Aenea), moneo, fuge litora Circes.
<ov. met. 14.248>	Nos quoque Circaeo religata in litore pinu,
<ov. met. 14.249>	Antiphatae memores inmansuetique Cyclopis,
<ov. met. 14.250>	ire negabamus vel tecta ignota subire;
<ov. met. 14.251>	sorte sumus lecti, sors me fidumque Politen
<ov. met. 14.252>	Eurylochumque simul nimiique Elpenora vini
<ov. met. 14.253>	bisque novem socios Circaea ad moenia misit.
<ov. met. 14.254>	Quae simul attigimus stetimusque in limine tecti,
<ov. met. 14.255>	mille lupi mixtaeque lupis ursique leaeque
<ov. met. 14.256>	occursu fecere metum, sed nulla timenda
<ov. met. 14.257>	nullaque erat nostro factura in corpore vulnus.
<ov. met. 14.258>	Quin etiam blandas movere per aera caudas
<ov. met. 14.259>	nostraque adulantes comitant vestigia, donec
<ov. met. 14.260>	excipiunt famulae perque atria marmore tecta
<ov. met. 14.261>	ad dominam ducunt: pulchro sedet illa recessu,
<ov. met. 14.262>	sollemni solio, pallamque induta nitentem
<ov. met. 14.263>	insuper aurato circumvelatur amictu.
<ov. met. 14.264>	Nereides nymphaeque simul, quae vellera motis
<ov. met. 14.265>	nulla trahunt digitis nec fila sequentia ducunt:
<ov. met. 14.266>	gramina disponunt sparsosque sine ordine flores
<ov. met. 14.267>	secernunt calathis variasque coloribus herbas;
<ov. met. 14.268>	ipsa quod hae faciunt opus, exigit, ipsa, quis usus
<ov. met. 14.269>	quove sit in folio, quae sit concordia mixtis,
<ov. met. 14.270>	novit et advertens pensas examinat herbas.
<ov. met. 14.271>	Haec ubi nos vidit, dicta acceptaque salute,
<ov. met. 14.272>	diffudit vultus et reddidit omina voce.
<ov. met. 14.273>	Nec mora, misceri tosti iubet hordea grani
<ov. met. 14.274>	mellaque vimque meri cum lacte coagula passo,
<ov. met. 14.275>	quique sub hac lateant furtim dulcedine, sucos
<ov. met. 14.276>	adicit. Accipimus sacra data pocula dextra.
<ov. met. 14.277>	Quae simul arenti sitientes hausimus ore,
<ov. met. 14.278>	et tetigit summos virga dea dira capillos,
<ov. met. 14.279>	(et pudet et referam!) saetis horrescere coepi
<ov. met. 14.280>	nec iam posse loqui, pro verbis edere raucum
<ov. met. 14.281>	murmur et in terram toto procumbere vultu;
<ov. met. 14.282>	osque meum sensi pando occallescere rostro,
<ov. met. 14.283>	colla tumere toris, et qua modo pocula parte
<ov. met. 14.284>	sumpta mihi fuerant, illa vestigia feci,
<ov. met. 14.285>	cumque eadem passis (tantum medicamina possunt!)
<ov. met. 14.286>	claudor hara, solumque suis caruisse figura
<ov. met. 14.287>	vidimus Eurylochum: solus data pocula fugit.
<ov. met. 14.288>	Quae nisi vitasset, pecoris pars una manerem
<ov. met. 14.289>	nunc quoque saetigeri, nec tantae cladis ab illo
<ov. met. 14.290>	certior ad Circen ultor venisset Ulixes.
<ov. met. 14.291>	Pacifer huic dederat florem Cyllenius album,
<ov. met. 14.292>	moly vocant superi, nigra radice tenetur;
<ov. met. 14.293>	tutus eo monitisque simul caelestibus intrat
<ov. met. 14.294>	ille domum Circes, et ad insidiosa vocatus
<ov. met. 14.295>	pocula, conantem virga mulcere capillos
<ov. met. 14.296>	reppulit et stricto pavidam deterruit ense.
<ov. met. 14.297>	Inde fides dextraeque datae, thalamoque receptus
<ov. met. 14.298>	coniugii dotem sociorum corpora poscit.
<ov. met. 14.299>	Spargimur ignotae sucis melioribus herbae
<ov. met. 14.300>	percutimurque caput conversae verbere virgae,
<ov. met. 14.301>	verbaque dicuntur dictis contraria verbis.
<ov. met. 14.302>	Quo magis illa canit, magis hoc tellure levati
<ov. met. 14.303>	erigimur, saetaeque cadunt, bifidosque relinquit
<ov. met. 14.304>	rima pedes, redeunt umeri et subiecta lacertis
<ov. met. 14.305>	bracchia sunt: flentem flentes amplectimur ipsi
<ov. met. 14.306>	haeremusque ducis collo nec verba locuti
<ov. met. 14.307>	ulla priora sumus quam nos testantia gratos.
<ov. met. 14.308>	Annua nos illic tenuit mora, multaque praesens
<ov. met. 14.309>	tempore tam longo vidi, multa auribus hausi,
<ov. met. 14.310>	hoc quoque cum multis, quod clam mihi rettulit una
<ov. met. 14.311>	quattuor e famulis ad talia sacra paratis.
<ov. met. 14.312>	Cum duce namque meo Circe dum sola moratur,
<ov. met. 14.313>	illa mihi niveo factum de marmore signum
<ov. met. 14.314>	ostendit iuvenale, gerens in vertice picum,
<ov. met. 14.315>	aede sacra positum multisque insigne coronis.
<ov. met. 14.316>	Quis foret et quare sacra coleretur in aede,
<ov. met. 14.317>	cur hanc ferret avem, quaerenti et scire volenti
<ov. met. 14.318>	‘accipe’ ait ‘Macareu, dominaeque potentia quae sit
<ov. met. 14.319>	hinc quoque disce meae: tu dictis adice mentem!
<ov. met. 14.320>	Picus in Ausoniis, proles Saturnia terris
<ov. met. 14.321>	rex fuit, utilium bello studiosus equorum;
<ov. met. 14.322>	forma viro, quam cernis, erat: licet ipse decorem
<ov. met. 14.323>	adspicias fictaque probes ab imagine veram.
<ov. met. 14.324>	Par animus formae; nec adhuc spectasse per annos
<ov. met. 14.325>	quinquennem poterat Graia quater Elide pugnam.
<ov. met. 14.326>	Ille suos dryadas Latiis in montibus ortas
<ov. met. 14.327>	verterat in vultus, illum fontana petebant
<ov. met. 14.328>	numina, naiades, quas Albula, quasque Numici,
<ov. met. 14.329>	quas Anienis aquae cursuque brevissimus Almo
<ov. met. 14.330>	Narve tulit praeceps et opacae Farfarus umbrae,
<ov. met. 14.331>	quaeque colunt Scythicae stagnum nemorale Dianae
<ov. met. 14.332>	finitimosque lacus; spretis tamen omnibus unam
<ov. met. 14.333>	ille colit nymphen, quam quondam in colle Palati
<ov. met. 14.334>	dicitur Ionio peperisse Venilia Iano.
<ov. met. 14.335>	Haec ubi nubilibus primum maturuit annis,
<ov. met. 14.336>	praeposito cunctis Laurenti tradita Pico est,
<ov. met. 14.337>	rara quidem facie, sed rarior arte canendi,
<ov. met. 14.338>	unde Canens dicta est: silvas et saxa movere
<ov. met. 14.339>	et mulcere feras et flumina longa morari
<ov. met. 14.340>	ore suo volucresque vagas retinere solebat.
<ov. met. 14.341>	Quae dum feminea modulatur carmina voce,
<ov. met. 14.342>	exierat tecto Laurentes Picus in agros,
<ov. met. 14.343>	indigenas fixurus apros, tergumque premebat
<ov. met. 14.344>	acris equi, laevaque hastilia bina ferebat,
<ov. met. 14.345>	poeniceam fulvo chlamydem contractus ab auro.
<ov. met. 14.346>	Venerat in silvas et filia Solis easdem,
<ov. met. 14.347>	utque novas legeret fecundis collibus herbas,
<ov. met. 14.348>	nomine dicta suo Circaea reliquerat arva.
<ov. met. 14.349>	Quae simul ac iuvenem, virgultis abdita, vidit,
<ov. met. 14.350>	obstipuit: cecidere manu, quas legerat, herbae,
<ov. met. 14.351>	flammaque per totas visa est errare medullas.
<ov. met. 14.352>	Ut primum valido mentem conlegit ab aestu,
<ov. met. 14.353>	quid cuperet, fassura fuit: ne posset adire,
<ov. met. 14.354>	cursus equi fecit circumfususque satelles.
<ov. met. 14.355>	“Non” ait “effugies, vento rapiare licebit,
<ov. met. 14.356>	si modo me novi, si non evanuit omnis
<ov. met. 14.357>	herbarum virtus et non mea carmina fallunt.”
<ov. met. 14.358>	Dixit et effigiem, nullo cum corpore, falsi
<ov. met. 14.359>	finxit apri praeterque oculos transcurrere regis
<ov. met. 14.360>	iussit et in densum trabibus nemus ire videri,
<ov. met. 14.361>	plurima qua silva est et equo loca pervia non sunt.
<ov. met. 14.362>	Haud mora: continuo praedae petit inscius umbram
<ov. met. 14.363>	Picus equique celer spumantia terga relinquit
<ov. met. 14.364>	spemque sequens vanam silva pedes errat in alta.
<ov. met. 14.365>	Concipit illa preces et verba precantia dicit
<ov. met. 14.366>	ignotosque deos ignoto carmine adorat,
<ov. met. 14.367>	quo solet et niveae vultum confundere Lunae
<ov. met. 14.368>	et patrio capiti bibulas subtexere nubes.
<ov. met. 14.369>	Tum quoque cantato densetur carmine caelum,
<ov. met. 14.370>	et nebulas exhalat humus, caecisque vagantur
<ov. met. 14.371>	limitibus comites, et abest custodia regis.
<ov. met. 14.372>	Nacta locum tempusque “per, o, tua lumina” dixit,
<ov. met. 14.373>	“quae mea ceperunt, perque hanc, pulcherrime, formam,
<ov. met. 14.374>	quae facit, ut supplex tibi sim dea, consule nostris
<ov. met. 14.375>	ignibus et socerum, qui pervidet omnia, Solem
<ov. met. 14.376>	accipe, nec durus Titanida despice Circen!”
<ov. met. 14.377>	Dixerat. Ille ferox ipsamque precesque relinquit
<ov. met. 14.378>	et “quaecumque es” ait, “non sum tuus: altera captum
<ov. met. 14.379>	me tenet et teneat per longum, comprecor, aevum!
<ov. met. 14.380>	Nec venere externa socialia foedera laedam,
<ov. met. 14.381>	dum mihi Ianigenam servabunt fata Canentem!”
<ov. met. 14.382>	Saepe retemptatis precibus Titania frustra
<ov. met. 14.383>	“non impune feres, neque” ait “reddere Canenti,
<ov. met. 14.384>	laesaque quid faciat, quid amans, quid femina disces
<ov. met. 14.385>	rebus” ait “sed amans et laesa et femina Circe!”
<ov. met. 14.386>	Tum bis ad occasum, bis se convertit ad ortus,
<ov. met. 14.387>	ter iuvenem baculo tetigit, tria carmina dixit.
<ov. met. 14.388>	Ille fugit, sed se solito velocius ipse
<ov. met. 14.389>	currere miratur: pennas in corpore vidit,
<ov. met. 14.390>	seque novam subito Latiis accedere silvis
<ov. met. 14.391>	indignatus avem duro fera robora rostro
<ov. met. 14.392>	figit et iratus longis dat vulnera ramis.
<ov. met. 14.393>	Purpureum chlamydis pennae traxere colorem,
<ov. met. 14.394>	fibula quod fuerat vestemque momorderat aurum,
<ov. met. 14.395>	pluma fit, et fulvo cervix praecingitur auro,
<ov. met. 14.396>	nec quicquam antiquum Pico nisi nomina restat.
<ov. met. 14.397>	Interea comites, clamato saepe per agros
<ov. met. 14.398>	nequiquam Pico nullaque in parte reperto,
<ov. met. 14.399>	inveniunt Circen (nam iam tenuaverat auras
<ov. met. 14.400>	passaque erat nebulas ventis ac sole recludi)
<ov. met. 14.401>	criminibusque premunt veris regemque reposcunt
<ov. met. 14.402>	vimque ferunt saevisque parant incessere telis.
<ov. met. 14.403>	Illa nocens spargit virus sucosque veneni
<ov. met. 14.404>	et Noctem noctisque deos Ereboque chaoque
<ov. met. 14.405>	convocat et longis Hecaten ululatibus orat:
<ov. met. 14.406>	exsiluere loco (dictu mirabile) silvae,
<ov. met. 14.407>	ingemuitque solum, vicinaque palluit arbor,
<ov. met. 14.408>	sparsaque sanguineis maduerunt pabula guttis,
<ov. met. 14.409>	et lapides visi mugitus edere raucos,
<ov. met. 14.410>	et latrare canes et humus serpentibus atris
<ov. met. 14.411>	squalere et tenues animae volitare videntur.
<ov. met. 14.412>	Attonitum monstris vulgus pavet: illa paventis
<ov. met. 14.413>	ora venenata tetigit mirantia virga,
<ov. met. 14.414>	cuius ab attactu variarum monstra ferarum
<ov. met. 14.415>	in iuvenes veniunt: nulli sua mansit imago.
<ov. met. 14.416>	Sparserat occiduus Tartessia litora Phoebus,
<ov. met. 14.417>	et frustra coniunx oculis animoque Canentis
<ov. met. 14.418>	exspectatus erat: famuli populusque per omnes
<ov. met. 14.419>	discurrunt silvas atque obvia lumina portant;
<ov. met. 14.420>	nec satis est nymphae flere et lacerare capillos
<ov. met. 14.421>	et dare plangorem (facit et tamen omnia) seque
<ov. met. 14.422>	proripit ac Latios errat vesana per agros.
<ov. met. 14.423>	Sex illam noctes, tetidem redeuntia solis
<ov. met. 14.424>	lumina viderunt inopem somnique cibique
<ov. met. 14.425>	per iuga, per valles, qua fors ducebat, euntem.
<ov. met. 14.426>	Ultimus adspexit Thybris luctuque viaque
<ov. met. 14.427>	fessam et iam longa ponentem corpora ripa.
<ov. met. 14.428>	Illic cum lacrimis ipso modulata dolore
<ov. met. 14.429>	verba sono tenui maerens fundebat, ut olim
<ov. met. 14.430>	carmina iam moriens canit exequialia cygnus.
<ov. met. 14.431>	Luctibus extremis teneras liquefacta medullas
<ov. met. 14.432>	tabuit inque leves paulatim evanuit auras;
<ov. met. 14.433>	fama tamen signata loco est, quem rite Canentem
<ov. met. 14.434>	nomine de nymphae veteres dixere Camenae.’
<ov. met. 14.435>	Talia multa mihi longum narrata per annum
<ov. met. 14.436>	visaque sunt. Resides et desuetudine tardi
<ov. met. 14.437>	rursus inire fretum, rursus dare vela iubemur.
<ov. met. 14.438>	Ancipitesque vias et iter Titania vastum
<ov. met. 14.439>	dixerat et saevi restare pericula ponti.
<ov. met. 14.440>	Pertimui, fateor, nactusque hoc litus adhaesi.”
<ov. met. 14.441>	Finierat Macareus. Urnaque Aeneia nutrix
<ov. met. 14.442>	condita marmoreo tumulo breve carmen habebat:
<ov. met. 14.443>	HIC · ME · CAIETAM · NOTAE · PIETATIS · ALUMNUS
<ov. met. 14.444>	EREPTAM · ARGOLICO · QUO · DEBUIT · IGNE · CREMAVIT.
<ov. met. 14.445>	Solvitur herboso religatus ab aggere funis,
<ov. met. 14.446>	et procul insidias infamataeque relinquunt
<ov. met. 14.447>	tecta deae lucosque petunt, ubi nubilus umbra
<ov. met. 14.448>	in mare cum flava prorumpit Thybris harena;
<ov. met. 14.449>	Faunigenaeque domo potitur nataque Latini,
<ov. met. 14.450>	non sine Marte tamen: bellum cum gente feroci
<ov. met. 14.451>	suscipitur, pactaque furit pro coniuge Turnus.
<ov. met. 14.452>	Concurrit Latio Tyrrhenia tota, diuque
<ov. met. 14.453>	ardua sollicitis victoria quaeritur armis.
<ov. met. 14.454>	Auget uterque suas externo robore vires,
<ov. met. 14.455>	et multi Rutulos, multi Troiana tuentur
<ov. met. 14.456>	castra. Neque Aeneas Euandri ad moenia frustra,
<ov. met. 14.457>	at Venulus frustra profugi Diomedis ad urbem
<ov. met. 14.458>	venerat: ille quidem sub Iapyge maxima Dauno
<ov. met. 14.459>	moenia condiderat dotaliaque arva tenebat.
<ov. met. 14.460>	Sed Venulus Turni postquam mandata peregit
<ov. met. 14.461>	auxilium petiit, vires Aetolius heros
<ov. met. 14.462>	excusat: nec se aut soceri committere pugnae
<ov. met. 14.463>	velle sui populos, aut quos e gente suorum
<ov. met. 14.464>	armet habere ullos, “neve haec commenta putetis,
<ov. met. 14.465>	admonitu quamquam luctus renoventur amari
<ov. met. 14.466>	perpetiar memorare tamen. Postquam alta cremata est
<ov. met. 14.467>	Ilion et Danaas paverunt Pergama flammas,
<ov. met. 14.468>	Naryciusque heros, a virgine virgine rapta,
<ov. met. 14.469>	quam meruit poenam solus, digessit in omnes,
<ov. met. 14.470>	spargimur et ventis inimica per aequora rapti
<ov. met. 14.471>	fulmina, noctem, imbres, iram caelique marisque
<ov. met. 14.472>	perpetimur Danai cumulumque Capherea cladis.
<ov. met. 14.473>	Neve morer referens tristes ex ordine casus,
<ov. met. 14.474>	Graecia tum potuit Priamo quoque flenda videri.
<ov. met. 14.475>	Me tamen armiferae servatum cura Minervae
<ov. met. 14.476>	fluctibus eripuit, patriis sed rursus ab agris
<ov. met. 14.477>	pellor, et antiquo memores de vulnere poenas
<ov. met. 14.478>	exigit alma Venus, tantosque per alta labores
<ov. met. 14.479>	aequora sustinui, tantos terrestribus armis,
<ov. met. 14.480>	ut mihi felices sint illi saepe vocati,
<ov. met. 14.481>	quos communis hiems importunusque Caphereus
<ov. met. 14.482>	mersit aquis, vellemque horum pars una fuissem.
<ov. met. 14.483>	Ultima iam passi comites belloque fretoque
<ov. met. 14.484>	deficiunt finemque rogant erroris, at Acmon
<ov. met. 14.485>	fervidus ingenio, tum vero et cladibus asper,
<ov. met. 14.486>	‘quid superest, quod iam patientia nostra recuset
<ov. met. 14.487>	ferre, viri?’ dixit; ‘quid habet Cytherea, quod ultra
<ov. met. 14.488>	(velle puta!) faciat? Nam dum peiora timentur,
<ov. met. 14.489>	est locus in vulnus: sors autem ubi pessima rerum,
<ov. met. 14.490>	sub pedibus timor est securaque summa malorum.
<ov. met. 14.491>	Audiat ipsa licet, et, quod facit, oderit omnes
<ov. met. 14.492>	sub Diomede viros, odium tamen illius omnes
<ov. met. 14.493>	spernimus: et magno stat magna potentia nobis!’
<ov. met. 14.494>	Talibus iratam Venerem Pleuronius Acmon
<ov. met. 14.495>	instimulat verbis stimulisque resuscitat iram.
<ov. met. 14.496>	Dicta placent paucis: numeri maioris amici
<ov. met. 14.497>	Acmona corripimus; cui respondere volenti
<ov. met. 14.498>	vox pariter vocisque via est tenuata, comaeque
<ov. met. 14.499>	in plumas abeunt, plumis nova colla teguntur
<ov. met. 14.500>	pectoraque et tergum, maiores bracchia pennas
<ov. met. 14.501>	accipiunt, cubitusque leves sinuatur in alas.
<ov. met. 14.502>	Magna pedis digitos pars occupat, oraque cornu
<ov. met. 14.503>	indurata rigent finemque in acumine ponunt.
<ov. met. 14.504>	Hunc Lycus, hunc Idas et cum Rhexenore Nycteus,
<ov. met. 14.505>	hunc miratur Abas: et dum mirantur, eandem
<ov. met. 14.506>	accipiunt faciem, numerusque ex agmine maior
<ov. met. 14.507>	subvolat et remos plausis circumvolat alis.
<ov. met. 14.508>	Si volucrum quae sit dubiarum forma, requiris,
<ov. met. 14.509>	ut non cygnorum, sic albis proxima cygnis.
<ov. met. 14.510>	Vix equidem has sedes et Iapygis arida Dauni
<ov. met. 14.511>	arva gener teneo minima cum parte meorum.”
<ov. met. 14.512>	Hactenus Oenides. Venulus Calydonia regna
<ov. met. 14.513>	Peucetiosque sinus Messapiaque arva relinquit.
<ov. met. 14.514>	In quibus antra videt, quae multa nubila silva
<ov. met. 14.515>	et levibus cannis manantia semicaper Pan
<ov. met. 14.516>	nunc tenet, at quodam tenuerunt tempore nymphae.
<ov. met. 14.517>	Apulus has illa pastor regione fugatas
<ov. met. 14.518>	terruit et primo subita formidine movit,
<ov. met. 14.519>	mox, ubi mens rediit et contempsere sequentem,
<ov. met. 14.520>	ad numerum motis pedibus duxere choreas.
<ov. met. 14.521>	Improbat has pastor, saltuque imitatus agresti
<ov. met. 14.522>	addidit obscenis convicia rustica dictis,
<ov. met. 14.523>	nec prius os tacuit, quam guttura condidit arbor:
<ov. met. 14.524>	arbore enim sucoque licet cognoscere mores;
<ov. met. 14.525>	quippe notam linguae bacis oleaster amaris
<ov. met. 14.526>	exhibet: asperitas verborum cessit in illas.
<ov. met. 14.527>	Hinc ubi legati rediere, negata ferentes
<ov. met. 14.528>	arma Aetola sibi, Rutuli sine viribus illis
<ov. met. 14.529>	bella instructa gerunt, multumque ab utraque cruoris
<ov. met. 14.530>	parte datur; fert ecce avidas in pinea Turnus
<ov. met. 14.531>	texta faces, ignesque timent, quibus unda pepercit.
<ov. met. 14.532>	Iamque picem et ceras alimentaque cetera flammae
<ov. met. 14.533>	Mulciber urebat perque altum ad carbasa malum
<ov. met. 14.534>	ibat, et incurvae fumabant transtra carinae:
<ov. met. 14.535>	cum memor has pinus Idaeo vertice caesas
<ov. met. 14.536>	sancta deum genetrix tinnitibus aera pulsi
<ov. met. 14.537>	aeris et inflati complevit murmure buxi,
<ov. met. 14.538>	perque leves domitis invecta leonibus auras
<ov. met. 14.539>	“inrita sacrilega iactas incendia dextra,
<ov. met. 14.540>	Turne!” ait. “Eripiam, nec me patiente cremabit
<ov. met. 14.541>	ignis edax nemorum partes et membra meorum.”
<ov. met. 14.542>	Intonuit dicente dea, tonitrumque secuti
<ov. met. 14.543>	cum saliente graves ceciderunt grandine nimbi,
<ov. met. 14.544>	aeraque et tumidum subitis concursibus aequor
<ov. met. 14.545>	Astraei turbant et eunt in proelia fratres.
<ov. met. 14.546>	E quibus alma parens unius viribus usa
<ov. met. 14.547>	stuppea praerupit Phrygiae retinacula puppis
<ov. met. 14.548>	fertque rates pronas medioque sub aequore mergit;
<ov. met. 14.549>	robore mollito lignoque in corpora verso
<ov. met. 14.550>	in capitum facies puppes mutantur aduncae,
<ov. met. 14.551>	in digitos abeunt et crura natantia remi,
<ov. met. 14.552>	quodque prius fuerat, latus est mediisque carina
<ov. met. 14.553>	subdita navigiis spinae mutatur in usum,
<ov. met. 14.554>	lina comae molles, antemnae bracchia fiunt,
<ov. met. 14.555>	caerulus, ut fuerat, color est; quasque ante timebant,
<ov. met. 14.556>	illas virgineis exercent lusibus undas
<ov. met. 14.557>	naides aequoreae durisque in montibus ortae
<ov. met. 14.558>	molle fretum celebrant nec eas sua tangit origo.
<ov. met. 14.559>	Non tamen oblitae, quam multa pericula saepe
<ov. met. 14.560>	pertulerint pelago, iactatis saepe carinis
<ov. met. 14.561>	supposuere manus, nisi siqua vehebat Achivos:
<ov. met. 14.562>	cladis adhuc Phrygiae memores, odere Pelasgos
<ov. met. 14.563>	Neritiaeque ratis viderunt fragmina laetis
<ov. met. 14.564>	vultibus et laetis videre rigescere puppem
<ov. met. 14.565>	vultibus Alcinoi saxumque increscere ligno.
<ov. met. 14.566>	Spes erat, in nymphas animata classe marinas,
<ov. met. 14.567>	posse metu monstri Rutulum desistere bello:
<ov. met. 14.568>	perstat, habetque deos pars utraque, quodque deorum est
<ov. met. 14.569>	instar, habent animos; nec iam dotalia regna
<ov. met. 14.570>	nec sceptrum soceri, nec te, Lavinia virgo,
<ov. met. 14.571>	sed vicisse petunt deponendique pudore
<ov. met. 14.572>	bella gerunt, tandemque Venus victricia nati
<ov. met. 14.573>	arma videt, Turnusque cadit, cadit Ardea, Turno
<ov. met. 14.574>	sospite dicta potens. Quem postquam barbarus ensis
<ov. met. 14.575>	abstulit et tepida latuerunt tecta favilla,
<ov. met. 14.576>	congerie e media tum primum cognita praepes
<ov. met. 14.577>	subvolat et cineres plausis everberat alis.
<ov. met. 14.578>	Et sonus et macies et pallor et omnia, captam
<ov. met. 14.579>	quae deceant urbem, nomen quoque mansit in illa
<ov. met. 14.580>	urbis; et ipsa suis deplangitur Ardea pennis.
<ov. met. 14.581>	Iamque deos omnes ipsamque Aeneia virtus
<ov. met. 14.582>	Iunonem veteres finire coegerat iras,
<ov. met. 14.583>	cum, bene fundatis opibus crescentis Iuli,
<ov. met. 14.584>	tempestivus erat caelo Cythereius heros:
<ov. met. 14.585>	ambieratque Venus superos, colloque parentis
<ov. met. 14.586>	circumfusa sui “numquam mihi” dixerat “ullo
<ov. met. 14.587>	tempore dure pater, nunc sis mitissimus, opto,
<ov. met. 14.588>	Aeneaeque meo, qui te de sanguine nostro
<ov. met. 14.589>	fecit avum, quamvis parvum des, optime, numen,
<ov. met. 14.590>	dummodo des aliquod: satis est inamabile regnum
<ov. met. 14.591>	adspexisse semel, Stygios semel isse per amnes.”
<ov. met. 14.592>	Adsensere dei, nec coniunx regia vultus
<ov. met. 14.593>	immotos tenuit placatoque adnuit ore;
<ov. met. 14.594>	tum pater “estis” ait “caelesti numine digni,
<ov. met. 14.595>	quaeque petis, pro quoque petis: cape, nata, quod optas!”
<ov. met. 14.596>	Fatus erat: gaudet gratesque agit illa parenti,
<ov. met. 14.597>	perque leves auras iunctis invecta columbis
<ov. met. 14.598>	litus adit Laurens, ubi tectus harundine serpit
<ov. met. 14.599>	in freta flumineis vicina Numicius undis.
<ov. met. 14.600>	Hunc iubet Aeneae, quaecumque obnoxia morti,
<ov. met. 14.601>	abluere et tacito deferre sub aequora cursu;
<ov. met. 14.602>	corniger exsequitur Veneris mandata suisque,
<ov. met. 14.603>	quidquid in Aenea fuerat mortale, repurgat
<ov. met. 14.604>	et respergit aquis: pars optima restitit illi.
<ov. met. 14.605>	Lustratum genetrix divino corpus odore
<ov. met. 14.606>	unxit et ambrosia cum dulci nectare mixta
<ov. met. 14.607>	contigit os fecitque deum, quem turba Quirini
<ov. met. 14.608>	nuncupat Indigetem temploque arisque recepit.
<ov. met. 14.609>	Inde sub Ascanii dicione binominis Alba
<ov. met. 14.610>	resque Latina fuit. Succedit Silvius illi.
<ov. met. 14.611>	Quo satus antiquo tenuit repetita Latinus
<ov. met. 14.612>	nomina cum sceptro. Clarus subit Alba Latinum.
<ov. met. 14.613>	Epytus ex illo est; post hunc Capetusque Capysque,
<ov. met. 14.614>	sed Capys ante fuit. Regnum Tiberinus ab illis
<ov. met. 14.615>	cepit et in Tusci demersus fluminis undis
<ov. met. 14.616>	nomina fecit aquae; de quo Remulusque feroxque
<ov. met. 14.617>	Acrota sunt geniti. Remulus maturior annis
<ov. met. 14.618>	fulmineo periit, imitator fulminis, ictu.
<ov. met. 14.619>	Fratre suo sceptrum moderatior Acrota forti
<ov. met. 14.620>	tradit Aventino, qui, quo regnarat, eodem
<ov. met. 14.621>	monte iacet positus tribuitque vocabula monti.
<ov. met. 14.622>	Iamque Palatinae summam Proca gentis habebat.
<ov. met. 14.623>	Rege sub hoc Pomona fuit, qua nulla Latinas
<ov. met. 14.624>	inter hamadryadas coluit sollertius hortos
<ov. met. 14.625>	nec fuit arborei studiosior altera fetus.
<ov. met. 14.626>	Unde tenet nomen: non silvas illa nec amnes,
<ov. met. 14.627>	rus amat et ramos felicia poma ferentes.
<ov. met. 14.628>	Nec iaculo gravis est, sed adunca dextera falce,
<ov. met. 14.629>	qua modo luxuriem premit et spatiantia passim
<ov. met. 14.630>	bracchia compescit, fisso modo cortice lignum
<ov. met. 14.631>	inserit et sucos alieno praestat alumno;
<ov. met. 14.632>	nec sentire sitim patitur bibulaeque recurvas
<ov. met. 14.633>	radicis fibras labentibus inrigat undis:
<ov. met. 14.634>	hic amor, hoc studium; veneris quoque nulla cupido est.
<ov. met. 14.635>	Vim tamen agrestum metuens pomaria claudit
<ov. met. 14.636>	intus et accessus prohibet refugitque viriles.
<ov. met. 14.637>	Quid non et satyri, saltatibus apta iuventus,
<ov. met. 14.638>	fecere et pinu praecincti cornua Panes
<ov. met. 14.639>	Silenusque, suis semper iuvenalior annis,
<ov. met. 14.640>	quique deus fures vel falce vel inguine terret,
<ov. met. 14.641>	ut poterentur ea? Sed enim superabat amando
<ov. met. 14.642>	hos quoque Vertumnus neque erat felicior illis.
<ov. met. 14.643>	O quotiens habitu duri messoris aristas
<ov. met. 14.644>	corbe tulit verique fuit messoris imago!
<ov. met. 14.645>	Tempora saepe gerens faeno religata recenti
<ov. met. 14.646>	desectum poterat gramen versasse videri;
<ov. met. 14.647>	saepe manu stimulos rigida portabat, ut illum
<ov. met. 14.648>	iurasses fessos modo disiunxisse iuvencos.
<ov. met. 14.649>	Falce data frondator erat vitisque putator;
<ov. met. 14.650>	induerat scalas: lecturum poma putares;
<ov. met. 14.651>	miles erat gladio, piscator harundine sumpta.
<ov. met. 14.652>	Denique per multas aditum sibi saepe figuras
<ov. met. 14.653>	repperit, ut caperet spectatae gaudia formae.
<ov. met. 14.654>	Ille etiam picta redimitus tempora mitra,
<ov. met. 14.655>	innitens baculo, positis per tempora canis,
<ov. met. 14.656>	adsimulavit anum cultosque intravit in hortos
<ov. met. 14.657>	pomaque mirata est “tanto” que “potentior!” inquit,
<ov. met. 14.658>	paucaque laudatae dedit oscula, qualia numquam
<ov. met. 14.659>	vera dedisset anus, glaebaque incurva resedit
<ov. met. 14.660>	suspiciens pandos autumni pondere ramos.
<ov. met. 14.661>	Ulmus erat contra speciosa nitentibus uvis:
<ov. met. 14.662>	quam socia postquam pariter cum vite probavit,
<ov. met. 14.663>	“at si staret” ait “caelebs sine palmite truncus,
<ov. met. 14.664>	nil praeter frondes, quare peteretur, haberet;
<ov. met. 14.665>	haec quoque, quae iuncta est, vitis requiescit in illo:
<ov. met. 14.666>	si non nupta foret, terrae acclinata iaceret.
<ov. met. 14.667>	Tu tamen exemplo non tangeris arboris huius
<ov. met. 14.668>	concubitusque fugis nec te coniungere curas.
<ov. met. 14.669>	Atque utinam velles! Helene non pluribus esset
<ov. met. 14.670>	sollicitata procis nec quae Lapitheia movit
<ov. met. 14.671>	proelia nec coniunx nimium tardantis Ulixei.
<ov. met. 14.672>	Nunc quoque, cum fugias averserisque petentes,
<ov. met. 14.673>	mille viri cupiunt et semideique deique
<ov. met. 14.674>	et quaecumque tenent Albanos numina montes.
<ov. met. 14.675>	Sed tu, si sapies, si te bene iungere anumque
<ov. met. 14.676>	hanc audire voles, quae te plus omnibus illis,
<ov. met. 14.677>	plus quam credis, amo, vulgares reice taedas
<ov. met. 14.678>	Vertumnumque tori socium tibi selige! pro quo
<ov. met. 14.679>	me quoque pignus habes (neque enim sibi notior ille est,
<ov. met. 14.680>	quam mihi); nec passim toto vagus errat in orbe:
<ov. met. 14.681>	haec loca magna colit; nec, uti pars magna procorum,
<ov. met. 14.682>	quam modo vidit, amat: tu primus et ultimus illi
<ov. met. 14.683>	ardor eris, solique suos tibi devovet annos.
<ov. met. 14.684>	Adde, quod est iuvenis, quod naturale decoris
<ov. met. 14.685>	munus habet formasque apte fingetur in omnes,
<ov. met. 14.686>	et quod erit iussus, iubeas licet omnia, fiet.
<ov. met. 14.687>	Quid quod amatis idem? quod, quae tibi poma coluntur,
<ov. met. 14.688>	primus habet laetaque tenet tua munera dextra?
<ov. met. 14.689>	Sed neque iam fetus desiderat arbore demptos,
<ov. met. 14.690>	nec, quas hortus alit, cum sucis mitibus herbas,
<ov. met. 14.691>	nec quicquam, nisi te; miserere ardentis et ipsum,
<ov. met. 14.692>	quod petit, ore meo praesentem crede precari
<ov. met. 14.693>	ultoresque deos et pectora dura perosam
<ov. met. 14.694>	Idalien memoremque time Rhamnusidis iram!
<ov. met. 14.695>	Quoque magis timeas (etenim mihi multa vetustas
<ov. met. 14.696>	scire dedit), referam tota notissima Cypro
<ov. met. 14.697>	facta, quibus flecti facile et mitescere possis.
<ov. met. 14.698>	Viderat a veteris generosam sanguine Teucri
<ov. met. 14.699>	Iphis Anaxareten, humili de stirpe creatus,
<ov. met. 14.700>	viderat et totis perceperat ossibus aestum
<ov. met. 14.701>	luctatusque diu, postquam ratione furorem
<ov. met. 14.702>	vincere non potuit, supplex ad limina venit
<ov. met. 14.703>	et modo nutrici miserum confessus amorem,
<ov. met. 14.704>	ne sibi dura foret, per spes oravit alumnae,
<ov. met. 14.705>	et modo de multis blanditus cuique ministris
<ov. met. 14.706>	sollicita petiit propensum voce favorem;
<ov. met. 14.707>	saepe ferenda dedit blandis sua verba tabellis,
<ov. met. 14.708>	interdum madidas lacrimarum rore coronas
<ov. met. 14.709>	postibus intendit posuitque in limine duro
<ov. met. 14.710>	molle latus tristisque serae convicia fecit.
<ov. met. 14.711>	Saevior illa freto surgente cadentibus Haedis,
<ov. met. 14.712>	durior et ferro, quod Noricus excoquit ignis,
<ov. met. 14.713>	et saxo, quod adhuc vivum radice tenetur,
<ov. met. 14.714>	spernit et inridet factisque inmitibus addit
<ov. met. 14.715>	verba superba ferox et spe quoque fraudat amantem.
<ov. met. 14.716>	Non tulit impatiens longi tormenta doloris
<ov. met. 14.717>	Iphis et ante fores haec verba novissima dixit:
<ov. met. 14.718>	‘Vincis, Anaxarete, neque erunt tibi taedia tandem
<ov. met. 14.719>	ulla ferenda mei: laetos molire triumphos
<ov. met. 14.720>	et Paeana voca nitidaque incingere lauru!
<ov. met. 14.721>	Vincis enim, moriorque libens: age, ferrea, gaude!
<ov. met. 14.722>	Certe aliquid laudare mei cogeris amoris,
<ov. met. 14.723>	quo tibi sim gratus, meritumque fatebere nostrum.
<ov. met. 14.724>	Non tamen ante tui curam fugisse memento,
<ov. met. 14.725>	quam vitam, geminaque simul mihi luce carendum est.
<ov. met. 14.726>	Nec tibi fama mei ventura est nuntia leti:
<ov. met. 14.727>	ipse ego, ne dubites, adero praesensque videbor,
<ov. met. 14.728>	corpore ut exanimi crudelia lumina pascas.
<ov. met. 14.729>	Si tamen, o superi, mortalia facta videtis,
<ov. met. 14.730>	este mei memores (nihil ultra lingua precari
<ov. met. 14.731>	sustinet) et longo facite ut narremur in aevo,
<ov. met. 14.732>	et, quae dempsistis vitae, date tempora famae!’
<ov. met. 14.733>	Dixit, et ad postes ornatos saepe coronis
<ov. met. 14.734>	umentes oculos et pallida bracchia tollens,
<ov. met. 14.735>	cum foribus laquei religaret vincula summis,
<ov. met. 14.736>	‘haec tibi serta placent, crudelis et impia?’ dixit,
<ov. met. 14.737>	inseruitque caput, sed tum quoque versus ad illam,
<ov. met. 14.738>	atque onus infelix elisa fauce pependit.
<ov. met. 14.739>	Icta pedum motu [trepidantem et multa timenem]
<ov. met. 14.740>	[visa dedisse sonum] est adapertaque ianua factum
<ov. met. 14.741>	prodidit. Exclamant famuli frustraque levatum
<ov. met. 14.742>	(nam pater occiderat) referunt ad limina matris;
<ov. met. 14.743>	accipit illa sinu complexaque frigida nati
<ov. met. 14.744>	membra sui postquam miserarum verba parentum
<ov. met. 14.745>	edidit et matrum miserarum facta peregit,
<ov. met. 14.746>	funera ducebat mediam lacrimosa per urbem
<ov. met. 14.747>	luridaque arsuro portabat membra feretro.
<ov. met. 14.748>	Forte viae vicina domus, qua flebilis ibat
<ov. met. 14.749>	pompa, fuit, duraeque sonus plangoris ad aures
<ov. met. 14.750>	venit Anaxaretae, quam iam deus ultor agebat:
<ov. met. 14.751>	mota ‘tamen videamus’ ait ‘miserabile funus’
<ov. met. 14.752>	et patulis iniit tectum sublime fenestris;
<ov. met. 14.753>	vixque bene impositum lecto prospexerat Iphin,
<ov. met. 14.754>	deriguere oculi, calidusque e corpore sanguis
<ov. met. 14.755>	inducto pallore fugit, conataque retro
<ov. met. 14.756>	ferre pedes haesit, conata avertere vultus
<ov. met. 14.757>	hoc quoque non potuit, paulatimque occupat artus,
<ov. met. 14.758>	quod fuit in duro iam pridem pectore, saxum.
<ov. met. 14.759>	Neve ea ficta putes, dominae sub imagine signum
<ov. met. 14.760>	servat adhuc Salamis: Veneris quoque nomine templum
<ov. met. 14.761>	Prospicientis habet. — Quorum memor, o mea, lentos
<ov. met. 14.762>	pone, precor, fastus et amanti iungere, nymphe.
<ov. met. 14.763>	Sic tibi nil vernum nascentia frigus adurat
<ov. met. 14.764>	poma nec excutiant rapidi florentia venti!'
<ov. met. 14.765>	Haec ubi nequiquam formae deus aptus anili
<ov. met. 14.766>	edidit, in iuvenem rediit et anilia demit
<ov. met. 14.767>	instrumenta sibi talisque apparuit illi,
<ov. met. 14.768>	qualis ubi oppositas nitidissima solis imago
<ov. met. 14.769>	evicit nubes nullaque obstante reluxit,
<ov. met. 14.770>	vimque parat: sed vi non est opus, inque figura
<ov. met. 14.771>	capta dei nymphe est et mutua vulnera sensit.
<ov. met. 14.772>	Proximus Ausonias iniusti miles Amuli
<ov. met. 14.773>	rexit opes, Numitorque senex amissa nepotis
<ov. met. 14.774>	munere regna capit, festisque Palilibus urbis
<ov. met. 14.775>	moenia conduntur, Tatiusque patresque Sabini
<ov. met. 14.776>	bella gerunt, arcisque via Tarpeia reclusa
<ov. met. 14.777>	dignam animam poena congestis exuit armis.
<ov. met. 14.778>	Inde sati Curibus tacitorum more luporum
<ov. met. 14.779>	ore premunt voces et corpora victa sopore
<ov. met. 14.780>	invadunt portasque petunt, quas obice firmo
<ov. met. 14.781>	clauserat Iliades: unam tamen ipsa reclusit
<ov. met. 14.782>	nec strepitum verso Saturnia cardine fecit.
<ov. met. 14.783>	Sola Venus portae cecidisse repagula sensit
<ov. met. 14.784>	et clausura fuit, nisi quod rescindere numquam
<ov. met. 14.785>	dis licet acta deum. Iano loca iuncta tenebant
<ov. met. 14.786>	naides Ausoniae gelido rorantia fonte:
<ov. met. 14.787>	has rogat auxilium, nec nymphae iusta petentem
<ov. met. 14.788>	sustinuere deam venasque et flumina fontis
<ov. met. 14.789>	elicuere sui; nondum tamen invia Iani
<ov. met. 14.790>	ora patentis erant, neque iter praecluserat unda:
<ov. met. 14.791>	lurida supponunt fecundo sulphura fonti
<ov. met. 14.792>	incenduntque cavas fumante bitumine venas.
<ov. met. 14.793>	Viribus his aliisque vapor penetravit ad ima
<ov. met. 14.794>	fontis, et Alpino modo quae certare rigori
<ov. met. 14.795>	audebatis aquae, non ceditis ignibus ipsis!
<ov. met. 14.796>	Flammifera gemini fumant adspergine postes,
<ov. met. 14.797>	portaque, nequiquam rigidis promissa Sabinis,
<ov. met. 14.798>	fonte fuit praestructa novo, dum Martius arma
<ov. met. 14.799>	indueret miles; quae postquam Romulus ultro
<ov. met. 14.800>	obtulit, et strata est tellus Romana Sabinis
<ov. met. 14.801>	corporibus strata estque suis, generique cruorem
<ov. met. 14.802>	sanguine cum soceri permiscuit impius ensis,
<ov. met. 14.803>	pace tamen sisti bellum nec in ultima tantum
<ov. met. 14.804>	decertare placet Tatiumque accedere regno.
<ov. met. 14.805>	Occiderat Tatius, populisque aequata duobus,
<ov. met. 14.806>	Romule, iura dabas, posita cum casside Mavors
<ov. met. 14.807>	talibus adfatur divumque hominumque parentem:
<ov. met. 14.808>	“Tempus adest, genitor, quoniam fundamine magno
<ov. met. 14.809>	res Romana valet et praeside pendet ab uno,
<ov. met. 14.810>	praemia (sunt promissa mihi dignoque nepoti!)
<ov. met. 14.811>	solvere et ablatum terris imponere caelo.
<ov. met. 14.812>	Tu mihi concilio quondam praesente deorum
<ov. met. 14.813>	(nam memoro memorique animo pia verba notavi)
<ov. met. 14.814>	‘unus erit, quem tu tolles in caerula caeli’
<ov. met. 14.815>	dixisti: rata sit verborum summa tuorum!”
<ov. met. 14.816>	Adnuit omnipotens et nubibus aera caecis
<ov. met. 14.817>	occuluit tonitruque et fulgure terruit orbem:
<ov. met. 14.818>	quae sibi promissae sensit rata signa rapinae
<ov. met. 14.819>	innixusque hastae pressos temone cruento
<ov. met. 14.820>	impavidus conscendit equos Gradivus et ictu
<ov. met. 14.821>	verberis increpuit pronusque per aera lapsus
<ov. met. 14.822>	constitit in summo nemorosi colle Palati
<ov. met. 14.823>	reddentemque suo non regia iura Quiriti
<ov. met. 14.824>	abstulit Iliaden: corpus mortale per auras
<ov. met. 14.825>	dilapsum tenues, ceu lata plumbea funda
<ov. met. 14.826>	missa solet medio glans intabescere caelo.
<ov. met. 14.827>	Pulchra subit facies et pulvinaribus altis
<ov. met. 14.828>	dignior, est qualis trabeati forma Quirini.
<ov. met. 14.829>	Flebat ut amissum coniunx, cum regia Iuno
<ov. met. 14.830>	Irin ad Hersiliam descendere limite curvo
<ov. met. 14.831>	imperat et vacuae sua sic mandata referre:
<ov. met. 14.832>	“O et de Latio, o et de gente Sabina
<ov. met. 14.833>	praecipuum, matrona, decus, dignissima tanti
<ov. met. 14.834>	ante fuisse viri, coniunx nunc esse Quirini,
<ov. met. 14.835>	siste tuos fletus et, si tibi cura videndi
<ov. met. 14.836>	coniugis est, duce me lucum pete, colle Quirini
<ov. met. 14.837>	qui viret et templum Romani regis obumbrat.”
<ov. met. 14.838>	Paret et in terram pictos delapsa per arcus
<ov. met. 14.839>	Hersilien iussis compellat vocibus Iris.
<ov. met. 14.840>	Illa verecundo vix tollens lumina vultu
<ov. met. 14.841>	“o, dea, namque mihi nec, quae sis, dicere promptum est,
<ov. met. 14.842>	et liquet esse deam, duc, o duc” inquit “et offer
<ov. met. 14.843>	coniugis ora mihi, quem si modo posse videre
<ov. met. 14.844>	fata semel dederint, caelum accepisse fatebor.”
<ov. met. 14.845>	Nec mora, Romuleos cum virgine Thaumantea
<ov. met. 14.846>	ingreditur colles: ibi sidus ab aethere lapsum
<ov. met. 14.847>	decidit in terras, a cuius lumine flagrans
<ov. met. 14.848>	Hersilie crines cum sidere cessit in auras.
<ov. met. 14.849>	Hanc manibus notis Romanae conditor urbis
<ov. met. 14.850>	excipit et priscum pariter cum corpore nomen
<ov. met. 14.851>	mutat Horamque vocat, quae nunc dea iuncta Quirino est.

<ov. met. 15.1>	Quaeritur interea quis tantae pondera molis
<ov. met. 15.2>	sustineat tantoque queat succedere regi:
<ov. met. 15.3>	destinat imperio clarum praenuntia veri
<ov. met. 15.4>	fama Numam; non ille satis cognosse Sabinae
<ov. met. 15.5>	gentis habet ritus: animo maiora capaci
<ov. met. 15.6>	concipit et, quae sit rerum natura, requirit.
<ov. met. 15.7>	Huius amor curae, patria Curibusque relictis,
<ov. met. 15.8>	fecit ut Herculei penetraret ad hospitis urbem.
<ov. met. 15.9>	Graia quis Italicis auctor posuisset in oris
<ov. met. 15.10>	moenia, quaerenti sic e senioribus unus
<ov. met. 15.11>	rettulit indigenis, veteris non inscius aevi:
<ov. met. 15.12>	“Dives ab Oceano bubus Iove natus Hiberis
<ov. met. 15.13>	litora felici tenuisse Lacinia cursu
<ov. met. 15.14>	fertur et, armento teneras errante per herbas,
<ov. met. 15.15>	ipse domum magni nec inhospita tecta Crotonis
<ov. met. 15.16>	intrasse et requie longum relevasse laborem
<ov. met. 15.17>	atque ita discedens ‘aevo’ dixisse ‘nepotum
<ov. met. 15.18>	hic locus urbis erit’; promissaque vera fuerunt.
<ov. met. 15.19>	Nam fuit Argolico generatus Alemone quidam
<ov. met. 15.20>	Myscelos, illius dis acceptissimus aevi.
<ov. met. 15.21>	Hunc super incumbens pressum gravitate soporis
<ov. met. 15.22>	claviger adloquitur: ‘Lapidosas Aesaris undas
<ov. met. 15.23>	i, pete diversi! Patrias, age, desere sedes!’
<ov. met. 15.24>	et, nisi paruerit multa ac metuenda minatur;
<ov. met. 15.25>	post ea discedunt pariter somnusque deusque.
<ov. met. 15.26>	Surgit Alemonides tacitaque recentia mente
<ov. met. 15.27>	visa refert, pugnatque diu sententia secum:
<ov. met. 15.28>	numen abire iubet, prohibent discedere leges,
<ov. met. 15.29>	poenaque mors posita est patriam mutare volenti.
<ov. met. 15.30>	Candidus Oceano nitidum caput abdiderat Sol,
<ov. met. 15.31>	et caput extulerat densissima sidereum Nox:
<ov. met. 15.32>	visus adesse idem deus est eademque monere
<ov. met. 15.33>	et, nisi paruerit, plura et graviora minari.
<ov. met. 15.34>	Pertimuit patriumque simul transferre parabat
<ov. met. 15.35>	in sedes penetrale novas: fit murmur in urbe,
<ov. met. 15.36>	spretarumque agitur legum reus; utque peracta est
<ov. met. 15.37>	causa prior crimenque patens sine teste probatum,
<ov. met. 15.38>	squalidus ad superos tollens reus ora manusque
<ov. met. 15.39>	‘o cui ius caeli bis sex fecere labores,
<ov. met. 15.40>	fer, precor’ inquit, ‘opem! nam tu mihi criminis auctor.’
<ov. met. 15.41>	Mos erat antiquus niveis atrisque lapillis,
<ov. met. 15.42>	his damnare reos, illis absolvere culpa;
<ov. met. 15.43>	tunc quoque sic lata est sententia tristis, et omnis
<ov. met. 15.44>	calculus inmitem demittitur ater in urnam.
<ov. met. 15.45>	Quae simul effudit numerandos versa lapillos,
<ov. met. 15.46>	omnibus e nigro color est mutatus in album,
<ov. met. 15.47>	candidaque Herculeo sententia numine facta
<ov. met. 15.48>	solvit Alemoniden. Grates agit ille parenti
<ov. met. 15.49>	Amphitryoniadae, ventisque faventibus aequor
<ov. met. 15.50>	navigat Ionium Lacedaemoniumque Tarentum
<ov. met. 15.51>	praeterit et Sybarin Sallentinumque Neretum
<ov. met. 15.52>	Thurinosque sinus Nemesenque et Iapygis arva;
<ov. met. 15.53>	vixque pererratis, quae spectant litora, terris,
<ov. met. 15.54>	invenit Aesarei fatalia fluminis ora
<ov. met. 15.55>	nec procul hinc tumulum, sub quo sacrata Crotonis
<ov. met. 15.56>	ossa tegebat humus, iussaque ibi moenia terra
<ov. met. 15.57>	condidit et nomen tumulati traxit in urbem.”
<ov. met. 15.58>	Talia constabat certa primordia fama
<ov. met. 15.59>	esse loci positaeque Italis in finibus urbis.
<ov. met. 15.60>	Vir fuit hic, ortu Samius, sed fugerat una
<ov. met. 15.61>	et Samon et dominos odioque tyrannidis exsul
<ov. met. 15.62>	sponte erat, isque, licet caeli regione remotos,
<ov. met. 15.63>	mente deos adiit et quae natura negabat
<ov. met. 15.64>	visibus humanis, oculis ea pectoris hausit,
<ov. met. 15.65>	cumque animo et vigili perspexerat omnia cura,
<ov. met. 15.66>	in medium discenda dabat coetusque silentum
<ov. met. 15.67>	dictaque mirantum magni primordia mundi
<ov. met. 15.68>	et rerum causas et, quid natura, docebat,
<ov. met. 15.69>	quid deus, unde nives, quae fulminis esset origo,
<ov. met. 15.70>	Iuppiter an venti discussa nube tonarent,
<ov. met. 15.71>	quid quateret terras, qua sidera lege mearent —
<ov. met. 15.72>	et quodcumque latet; primusque animalia mensis
<ov. met. 15.73>	arguit imponi, primus quoque talibus ora
<ov. met. 15.74>	docta quidem solvit, sed non et credita, verbis:
<ov. met. 15.75>	“Parcite, mortales, dapibus temerare nefandis
<ov. met. 15.76>	corpora! Sunt fruges, sunt deducentia ramos
<ov. met. 15.77>	pondere poma suo tumidaeque in vitibus uvae,
<ov. met. 15.78>	sunt herbae dulces, sunt quae mitescere flamma
<ov. met. 15.79>	mollirique queant; nec vobis lacteus umor
<ov. met. 15.80>	eripitur, nec mella thymi redolentia flore:
<ov. met. 15.81>	prodiga divitias alimentaque mitia tellus
<ov. met. 15.82>	suggerit atque epulas sine caede et sanguine praebet.
<ov. met. 15.83>	Carne ferae sedant ieiunia, nec tamen omnes:
<ov. met. 15.84>	quippe equus et pecudes armentaque gramine vivunt.
<ov. met. 15.85>	At quibus ingenium est inmansuetumque ferumque,
<ov. met. 15.86>	Armeniae tigres iracundique leones
<ov. met. 15.87>	cumque lupis ursi, dapibus cum sanguine gaudent.
<ov. met. 15.88>	Heu quantum scelus est in viscera viscera condi
<ov. met. 15.89>	congestoque avidum pinguescere corpore corpus
<ov. met. 15.90>	alteriusque animantem animantis vivere leto!
<ov. met. 15.91>	Scilicet in tantis opibus, quas optima matrum
<ov. met. 15.92>	terra parit, nil te nisi tristia mandere saevo
<ov. met. 15.93>	vulnera dente iuvat ritusque referre Cyclopum,
<ov. met. 15.94>	nec, nisi perdideris alium, placare voracis
<ov. met. 15.95>	et male morati poteris ieiunia ventris?
<ov. met. 15.96>	At vetus illa aetas, cui fecimus aurea nomen,
<ov. met. 15.97>	fetibus arboreis et, quas humus educat, herbis
<ov. met. 15.98>	fortunata fuit nec polluit ora cruore.
<ov. met. 15.99>	Tunc et aves tutae movere per aera pennas,
<ov. met. 15.100>	et lepus impavidus mediis erravit in arvis,
<ov. met. 15.101>	nec sua credulitas piscem suspenderat hamo:
<ov. met. 15.102>	cuncta sine insidiis nullamque timentia fraudem
<ov. met. 15.103>	plenaque pacis erant. Postquam non utilis auctor
<ov. met. 15.104>	victibus invidit, quisquis fuit ille, deorum
<ov. met. 15.105>	corporeasque dapes avidam demersit in alvum,
<ov. met. 15.106>	fecit iter sceleri, primoque e caede ferarum
<ov. met. 15.107>	incaluisse potest maculatum sanguine ferrum
<ov. met. 15.108>	(idque satis fuerat), nostrumque petentia letum
<ov. met. 15.109>	corpora missa neci salva pietate fatemur:
<ov. met. 15.110>	sed quam danda neci, tam non epulanda fuerunt.
<ov. met. 15.111>	Longius inde nefas abiit, et prima putatur
<ov. met. 15.112>	hostia sus meruisse mori, quia semina pando
<ov. met. 15.113>	eruerit rostro spemque interceperit anni.
<ov. met. 15.114>	Vite caper morsa Bacchi mactatus ad aras
<ov. met. 15.115>	dicitur ultoris; nocuit sua culpa duobus!
<ov. met. 15.116>	Quid meruistis oves, placidum pecus, inque tuendos
<ov. met. 15.117>	natum homines, pleno quae fertis in ubere nectar,
<ov. met. 15.118>	mollia quae nobis vestras velamina lanas
<ov. met. 15.119>	praebetis vitaque magis quam morte iuvatis?
<ov. met. 15.120>	Quid meruere boves, animal sine fraude dolisque,
<ov. met. 15.121>	innocuum, simplex, natum tolerare labores?
<ov. met. 15.122>	Inmemor est demum nec frugum munere dignus,
<ov. met. 15.123>	qui potuit curvi dempto modo pondere aratri
<ov. met. 15.124>	ruricolam mactare suum, qui trita labore
<ov. met. 15.125>	illa, quibus totiens durum renovaverat arvum,
<ov. met. 15.126>	tot dederat messes, percussit colla securi.
<ov. met. 15.127>	Nec satis est, quod tale nefas committitur: ipsos
<ov. met. 15.128>	inscripsere deos sceleri, numenque supernum
<ov. met. 15.129>	caede laboriferi credunt gaudere iuvenci.
<ov. met. 15.130>	Victima labe carens et praestantissima forma
<ov. met. 15.131>	(nam placuisse nocet) vittis insignis et auro
<ov. met. 15.132>	sistitur ante aras auditque ignara precantem
<ov. met. 15.133>	imponique suae videt inter cornua fronti,
<ov. met. 15.134>	quas coluit, fruges percussaque sanguine cultros
<ov. met. 15.135>	inficit in liquida praevisos forsitan unda.
<ov. met. 15.136>	Protinus ereptas viventi pectore fibras
<ov. met. 15.137>	inspiciunt mentesque deum scrutantur in illis:
<ov. met. 15.138>	unde (fames homini vetitorum tanta ciborum!)
<ov. met. 15.139>	audetis vesci, genus o mortale? Quod, oro,
<ov. met. 15.140>	ne facite, et monitis animos advertite nostris!
<ov. met. 15.141>	Cumque boum dabitis caesorum membra palato,
<ov. met. 15.142>	mandere vos vestros scite et sentite colonos.
<ov. met. 15.143>	Et quoniam deus ora movet, sequar ora moventem
<ov. met. 15.144>	rite deum Delphosque meos ipsumque recludam
<ov. met. 15.145>	aethera et augustae reserabo oracula mentis.
<ov. met. 15.146>	Magna nec ingeniis investigata priorum
<ov. met. 15.147>	quaeque diu latuere, canam; iuvat ire per alta
<ov. met. 15.148>	astra, iuvat terris et inerti sede relicta
<ov. met. 15.149>	nube vehi validique umeris insistere Atlantis
<ov. met. 15.150>	palantesque homines passim ac rationis egentes
<ov. met. 15.151>	despectare procul trepidosque obitumque timentes
<ov. met. 15.152>	sic exhortari seriemque evolvere fati:
<ov. met. 15.153>	O genus attonitum gelidae formidine mortis,
<ov. met. 15.154>	quid Styga, quid manes et nomina vana timetis,
<ov. met. 15.155>	materiem vatum, falsique pericula mundi?
<ov. met. 15.156>	Corpora, sive rogus flamma, seu tabe vetustas
<ov. met. 15.157>	abstulerit, mala posse pati non ulla putetis!
<ov. met. 15.158>	Morte carent animae, semperque priore relicta
<ov. met. 15.159>	sede novis domibus vivunt habitantque receptae.
<ov. met. 15.160>	Ipse ego (nam memini) Troiani tempore belli
<ov. met. 15.161>	Panthoides Euphorbus eram, cui pectore quondam
<ov. met. 15.162>	haesit in adverso gravis hasta minoris Atridae:
<ov. met. 15.163>	cognovi clipeum, laevae gestamina nostrae,
<ov. met. 15.164>	nuper Abanteis templo Iunonis in Argis.
<ov. met. 15.165>	Omnia mutantur, nihil interit: errat et illinc
<ov. met. 15.166>	huc venit, hinc illuc, et quoslibet occupat artus
<ov. met. 15.167>	spiritus eque feris humana in corpora transit
<ov. met. 15.168>	inque feras noster nec tempore deperit ullo;
<ov. met. 15.169>	utque novis facilis signatur cera figuris
<ov. met. 15.170>	nec manet ut fuerat nec formas servat easdem,
<ov. met. 15.171>	sed tamen ipsa eadem est: animam sic semper eandem
<ov. met. 15.172>	esse, sed in varias doceo migrare figuras.
<ov. met. 15.173>	Ergo, ne pietas sit victa cupidine ventris,
<ov. met. 15.174>	parcite, vaticinor, cognatas caede nefanda
<ov. met. 15.175>	exturbare animas, nec sanguine sanguis alatur!
<ov. met. 15.176>	Et quoniam magno feror aequore plenaque ventis
<ov. met. 15.177>	vela dedi: nihil est toto, quod perstet, in orbe.
<ov. met. 15.178>	Cuncta fluunt, omnisque vagans formatur imago;
<ov. met. 15.179>	ipsa quoque adsiduo labuntur tempora motu,
<ov. met. 15.180>	non secus ac flumen, neque enim consistere flumen
<ov. met. 15.181>	nec levis hora potest, sed ut unda impellitur unda
<ov. met. 15.182>	urgeturque eadem veniente urgetque priorem,
<ov. met. 15.183>	tempora sic fugiunt pariter pariterque sequuntur
<ov. met. 15.184>	et nova sunt semper; nam quod fuit ante, relictum est,
<ov. met. 15.185>	fitque quod haud fuerat, momentaque cuncta novantur.
<ov. met. 15.186>	Cernis et emensas in lucem tendere noctes,
<ov. met. 15.187>	et iubar hoc nitidum nigrae succedere nocti.
<ov. met. 15.188>	Nec color est idem caelo, cum lassa quiete
<ov. met. 15.189>	cuncta iacent media, cumque albo Lucifer exit
<ov. met. 15.190>	clarus equo rursusque alius, cum praevia lucis
<ov. met. 15.191>	tradendum Phoebo Pallantias inficit orbem.
<ov. met. 15.192>	Ipse dei clipeus, terra cum tollitur ima,
<ov. met. 15.193>	mane rubet, terraque, rubet cum conditur ima,
<ov. met. 15.194>	candidus in summo est, melior natura quod illic
<ov. met. 15.195>	aetheris est terraeque procul contagia fugit.
<ov. met. 15.196>	Nec par aut eadem nocturnae forma Dianae
<ov. met. 15.197>	esse potest umquam, semperque hodierna sequente,
<ov. met. 15.198>	si crescit, minor est, maior, si contrahit orbem.
<ov. met. 15.199>	Quid? non in species succedere quattuor annum
<ov. met. 15.200>	adspicis, aetatis peragentem imitamina nostrae?
<ov. met. 15.201>	Nam tener ac lactens puerique simillimus aevo
<ov. met. 15.202>	vere novo est: tunc herba nitens et roboris expers
<ov. met. 15.203>	turget et insolida est et spe delectat agrestes.
<ov. met. 15.204>	Omnia tunc florent, florumque coloribus almus
<ov. met. 15.205>	ludit ager, neque adhuc virtus in frondibus ulla est.
<ov. met. 15.206>	Transit in aestatem post ver robustior annus
<ov. met. 15.207>	fitque valens iuvenis: neque enim robustior aetas
<ov. met. 15.208>	ulla nec uberior, nec quae magis ardeat, ulla est.
<ov. met. 15.209>	Excipit autumnus, posito fervore iuventae
<ov. met. 15.210>	maturus mitisque, inter iuvenemque senemque
<ov. met. 15.211>	temperie medius, sparsus quoque tempora canis.
<ov. met. 15.212>	Inde senilis hiems tremulo venit horrida passu,
<ov. met. 15.213>	aut spoliata suos, aut quos habet, alba capillos.
<ov. met. 15.214>	Nostra quoque ipsorum semper requieque sine ulla
<ov. met. 15.215>	corpora vertuntur, nec, quod fuimusve sumusve,
<ov. met. 15.216>	cras erimus; fuit illa dies, qua semina tantum
<ov. met. 15.217>	spesque hominum primae matrisque habitavimus alvo.
<ov. met. 15.218>	Artifices natura manus admovit et angi
<ov. met. 15.219>	corpora visceribus distentae condita matris
<ov. met. 15.220>	noluit eque domo vacuas emisit in auras.
<ov. met. 15.221>	Editus in lucem iacuit sine viribus infans;
<ov. met. 15.222>	mox quadrupes rituque tulit sua membra ferarum,
<ov. met. 15.223>	paulatimque tremens et nondum poplite firmo
<ov. met. 15.224>	constitit adiutis aliquo conamine nervis.
<ov. met. 15.225>	Inde valens veloxque fuit spatiumque iuventae
<ov. met. 15.226>	transit et emeritis medii quoque temporis annis
<ov. met. 15.227>	labitur occiduae per iter declive senectae.
<ov. met. 15.228>	Subruit haec aevi demoliturque prioris
<ov. met. 15.229>	robora, fletque Milon senior, cum spectat inanes
<ov. met. 15.230>	(illos, qui fuerant solidorum mole tororum
<ov. met. 15.231>	Herculeis similes!) fluidos pendere lacertos;
<ov. met. 15.232>	Flet quoque, ut in speculo rugas adspexit aniles,
<ov. met. 15.233>	Tyndaris et secum, cur sit bis rapta, requirit.
<ov. met. 15.234>	Tempus edax rerum, tuque, invidiosa vetustas,
<ov. met. 15.235>	omnia destruitis, vitiataque dentibus aevi
<ov. met. 15.236>	paulatim lenta consumitis omnia morte.
<ov. met. 15.237>	Haec quoque non perstant, quae nos elementa vocamus,
<ov. met. 15.238>	quasque vices peragant, (animos adhibete!) docebo.
<ov. met. 15.239>	Quattuor aeternus genitalia corpora mundus
<ov. met. 15.240>	continet; ex illis duo sunt onerosa suoque
<ov. met. 15.241>	pondere in inferius, tellus atque unda, feruntur,
<ov. met. 15.242>	et totidem gravitate carent nulloque premente
<ov. met. 15.243>	alta petunt, aer atque aere purior ignis.
<ov. met. 15.244>	Quae quamquam spatio distant, tamen omnia fiunt
<ov. met. 15.245>	ex ipsis et in ipsa cadunt, resolutaque tellus
<ov. met. 15.246>	in liquidas rarescit aquas, tenuatus in auras
<ov. met. 15.247>	aeraque umor abit, dempto quoque pondere rursus
<ov. met. 15.248>	in superos aer tenuissimus emicat ignes.
<ov. met. 15.249>	Inde retro redeunt, idemque retexitur ordo;
<ov. met. 15.250>	ignis enim densum spissatus in aera transit,
<ov. met. 15.251>	hic in aquas, tellus glomerata cogitur unda.
<ov. met. 15.252>	Nec species sua cuique manet, rerumque novatrix
<ov. met. 15.253>	ex aliis alias reddit natura figuras:
<ov. met. 15.254>	nec perit in toto quicquam, mihi credite, mundo,
<ov. met. 15.255>	sed variat faciemque novat, nascique vocatur
<ov. met. 15.256>	incipere esse aliud, quam quod fuit ante, morique
<ov. met. 15.257>	desinere illud idem. Cum sint huc forsitan illa,
<ov. met. 15.258>	haec translata illuc, summa tamen omnia constant.
<ov. met. 15.259>	Nil equidem durare diu sub imagine eadem
<ov. met. 15.260>	crediderim: sic ad ferrum venistis ab auro,
<ov. met. 15.261>	saecula, sic totiens versa est fortuna locorum.
<ov. met. 15.262>	Vidi ego, quod fuerat quondam solidissima tellus,
<ov. met. 15.263>	esse fretum, vidi factas ex aequore terras:
<ov. met. 15.264>	et procul a pelago conchae iacuere marinae,
<ov. met. 15.265>	et vetus inventa est in montibus ancora summis.
<ov. met. 15.266>	Quodque fuit campus, vallem decursus aquarum
<ov. met. 15.267>	fecit, et eluvie mons est deductus in aequor,
<ov. met. 15.268>	eque paludosa siccis humus aret harenis,
<ov. met. 15.269>	quaeque sitim tulerant, stagnata paludibus ument.
<ov. met. 15.270>	Hic fontes natura novos emisit, at illic
<ov. met. 15.271>	clausit, et antiquis tam multa tremoribus orbis
<ov. met. 15.272>	flumina prosiliunt aut excaecata residunt.
<ov. met. 15.273>	Sic ubi terreno Lycus est epotus hiatu,
<ov. met. 15.274>	exsistit procul hinc alioque renascitur ore:
<ov. met. 15.275>	Sic modo combibitur, tecto modo gurgite lapsus
<ov. met. 15.276>	redditur Argolicis ingens Erasinus in arvis,
<ov. met. 15.277>	et Mysum, capitisque sui ripaeque prioris
<ov. met. 15.278>	paenituisse ferunt, alia nunc ire Caicum;
<ov. met. 15.279>	nec non Sicanias volvens Amenanus harenas
<ov. met. 15.280>	nunc fluit, interdum suppressis fontibus aret.
<ov. met. 15.281>	Ante bibebatur, nunc, quas contingere nolis,
<ov. met. 15.282>	fundit Anigros aquas, postquam, nisi vatibus omnis
<ov. met. 15.283>	eripienda fides, illic lavere bimembres
<ov. met. 15.284>	vulnera, clavigeri quae fecerat Herculis arcus.
<ov. met. 15.285>	Quid? non et Scythicis Hypanis de montibus ortus,
<ov. met. 15.286>	qui fuerat dulcis, salibus vitiatur amaris?
<ov. met. 15.287>	Fluctibus ambitae fuerant Antissa Pharosque
<ov. met. 15.288>	et Phoenissa Tyros, quarum nunc insula nulla est.
<ov. met. 15.289>	Leucada continuam veteres habuere coloni:
<ov. met. 15.290>	nunc freta circueunt. Zancle quoque iuncta fuisse
<ov. met. 15.291>	dicitur Italiae, donec confinia pontus
<ov. met. 15.292>	abstulit et media tellurem reppulit unda.
<ov. met. 15.293>	Si quaeras Helicen et Burin, Achaidas urbes,
<ov. met. 15.294>	invenies sub aquis, et adhuc ostendere nautae
<ov. met. 15.295>	inclinata solent cum moenibus oppida mersis.
<ov. met. 15.296>	Est prope Pittheam tumulus Troezena, sine ullis
<ov. met. 15.297>	arduus arboribus, quondam planissima campi
<ov. met. 15.298>	area, nunc tumulus; nam (res horrenda relatu!)
<ov. met. 15.299>	vis fera ventorum, caecis inclusa cavernis,
<ov. met. 15.300>	exspirare aliqua cupiens luctataque frustra
<ov. met. 15.301>	liberiore frui caelo, cum carcere rima
<ov. met. 15.302>	nulla foret toto nec pervia flatibus esset,
<ov. met. 15.303>	extentam tumefecit humum, ceu spiritus oris
<ov. met. 15.304>	tendere vesicam solet aut derepta bicorni
<ov. met. 15.305>	terga capro; tumor ille loci permansit et alti
<ov. met. 15.306>	collis habet speciem longoque induruit aevo.
<ov. met. 15.307>	Plurima cum subeant audita et cognita nobis,
<ov. met. 15.308>	pauca super referam. Quid? non et lympha figuras
<ov. met. 15.309>	datque capitque novas? Medio tua, corniger Ammon,
<ov. met. 15.310>	unda die gelida est, ortuque obituque calescit.
<ov. met. 15.311>	Admotis Athamanas aquis accendere lignum
<ov. met. 15.312>	narratur, minimos cum luna recessit in orbes.
<ov. met. 15.313>	Flumen habent Cicones, quod potum saxea reddit
<ov. met. 15.314>	viscera, quod tactis inducit marmora rebus.
<ov. met. 15.315>	Crathis et huic Sybaris, nostris conterminus oris
<ov. met. 15.316>	electro similes faciunt auroque capillos.
<ov. met. 15.317>	Quodque magis mirum est, sunt qui non corpora tantum,
<ov. met. 15.318>	verum animos etiam valeant mutare liquores.
<ov. met. 15.319>	Cui non audita est obscenae Salmacis undae
<ov. met. 15.320>	Aethiopesque lacus? Quos siquis faucibus hausit,
<ov. met. 15.321>	aut furit, aut patitur mirum gravitate soporem.
<ov. met. 15.322>	Clitorio quicumque sitim de fonte levavit,
<ov. met. 15.323>	vina fugit gaudetque meris abstemius undis,
<ov. met. 15.324>	seu vis est in aqua calido contraria vino,
<ov. met. 15.325>	sive, quod indigenae memorant, Amythaone natus,
<ov. met. 15.326>	Proetidas attonitas postquam per carmen et herbas
<ov. met. 15.327>	eripuit furiis, purgamina mentis in illas
<ov. met. 15.328>	misit aquas odiumque meri permansit in undis.
<ov. met. 15.329>	Huic fluit effectu dispar Lyncestius amnis;
<ov. met. 15.330>	quem quicumque parum moderato gutture traxit,
<ov. met. 15.331>	haud aliter titubat, quam si mera vina bibisset.
<ov. met. 15.332>	Est locus Arcadiae (Pheneum dixere priores),
<ov. met. 15.333>	ambiguis suspectus aquis, quas nocte timeto:
<ov. met. 15.334>	nocte nocent potae, sine noxa luce bibuntur.
<ov. met. 15.335>	Sic alias aliasque lacus et flumina vires
<ov. met. 15.336>	concipiunt, tempusque fuit, quo navit in undis,
<ov. met. 15.337>	nunc sedet Ortygie. Timuit concursibus Argo
<ov. met. 15.338>	undarum sparsas Symplegadas elisarum,
<ov. met. 15.339>	quae nunc inmotae perstant ventisque resistunt.
<ov. met. 15.340>	Nec, quae sulphureis ardet fornacibus, Aetne
<ov. met. 15.341>	ignea semper erit, neque enim fuit ignea semper.
<ov. met. 15.342>	Nam sive est animal tellus et vivit habetque
<ov. met. 15.343>	spiramenta locis flammam exhalantia multis,
<ov. met. 15.344>	spirandi mutare vias, quotiensque movetur,
<ov. met. 15.345>	has finire potest, illas aperire cavernas;
<ov. met. 15.346>	sive leves imis venti cohibentur in antris
<ov. met. 15.347>	saxaque cum saxis et habentem semina flammae
<ov. met. 15.348>	materiam iactant, ea concipit ictibus ignem,
<ov. met. 15.349>	antra relinquentur sedatis frigida ventis;
<ov. met. 15.350>	sive bitumineae rapiunt incendia vires
<ov. met. 15.351>	luteave exiguis ardescunt sulphura fumis:
<ov. met. 15.352>	nempe ubi terra cibos alimentaque pinguia flammae
<ov. met. 15.353>	non dabit absumptis per longum viribus aevum
<ov. met. 15.354>	naturaeque suum nutrimen deerit edaci,
<ov. met. 15.355>	non feret illa famem desertaque deseret ignis.
<ov. met. 15.356>	Esse viros fama est in Hyperborea Pallene,
<ov. met. 15.357>	qui soleant levibus velari corpora plumis,
<ov. met. 15.358>	olim Tritoniacam noviens subiere paludem.
<ov. met. 15.359>	Haud equidem credo: sparsae quoque membra venenis
<ov. met. 15.360>	exercere artes Scythides memorantur easdem.
<ov. met. 15.361>	Siqua fides rebus tamen est addenda probatis,
<ov. met. 15.362>	nonne vides, quaecumque mora fluidoque calore
<ov. met. 15.363>	corpora tabescunt, in parva animalia verti?
<ov. met. 15.364>	I quoque, delectos mactatos obrue tauros
<ov. met. 15.365>	(cognita res usu) de putri viscere passim
<ov. met. 15.366>	florilegae nascuntur apes, quae more parentum
<ov. met. 15.367>	rura colunt operique favent in spemque laborant;
<ov. met. 15.368>	pressus humo bellator equus crabronis origo est;
<ov. met. 15.369>	concava litoreo si demas bracchia cancro,
<ov. met. 15.370>	cetera supponas terrae, de parte sepulta
<ov. met. 15.371>	scorpius exibit caudaque minabitur unca;
<ov. met. 15.372>	quaeque solent canis frondes intexere filis
<ov. met. 15.373>	agrestes tineae (res observata colonis)
<ov. met. 15.374>	ferali mutant cum papilione figuram.
<ov. met. 15.375>	Semina limus habet virides generantia ranas,
<ov. met. 15.376>	et generat truncas pedibus, mox apta natando
<ov. met. 15.377>	cura dat, utque eadem sint longis saltibus apta,
<ov. met. 15.378>	posterior superat partes mensura priores.
<ov. met. 15.379>	Nec catulus, partu quem reddidit ursa recenti,
<ov. met. 15.380>	sed male viva caro est: lambendo mater in artus
<ov. met. 15.381>	fingit et in formam, quantam capit ipsa, reducit.
<ov. met. 15.382>	Nonne vides, quos cera tegit sexangula, fetus
<ov. met. 15.383>	melliferarum apium sine membris corpora nasci
<ov. met. 15.384>	et serosque pedes serasque adsumere pennas?
<ov. met. 15.385>	Iunonis volucrem, quae cauda sidera portat,
<ov. met. 15.386>	armigerumque Iovis Cythereiadasque columbas
<ov. met. 15.387>	et genus omne avium mediis e partibus ovi,
<ov. met. 15.388>	ni sciret fieri, quis nasci posse putaret?
<ov. met. 15.389>	Sunt qui, cum clauso putrefacta est spina sepulcro,
<ov. met. 15.390>	mutari credant humanas angue medullas.
<ov. met. 15.391>	Haec tamen ex aliis generis primordia ducunt:
<ov. met. 15.392>	una est, quae reparet seque ipsa reseminet, ales.
<ov. met. 15.393>	Assyrii phoenica vocant; non fruge neque herbis,
<ov. met. 15.394>	sed turis lacrimis et suco vivit amomi.
<ov. met. 15.395>	Haec ubi quinque suae complevit saecula vitae,
<ov. met. 15.396>	ilicis in ramis tremulaeque cacumine palmae
<ov. met. 15.397>	unguibus et puro nidum sibi construit ore.
<ov. met. 15.398>	Quo simul ac casias et nardi lenis aristas
<ov. met. 15.399>	quassaque cum fulva substravit cinnama murra,
<ov. met. 15.400>	se super imponit finitque in odoribus aevum.
<ov. met. 15.401>	Inde ferunt, totidem qui vivere debeat annos,
<ov. met. 15.402>	corpore de patrio parvum phoenica renasci.
<ov. met. 15.403>	Cum dedit huic aetas vires, onerique ferendo est,
<ov. met. 15.404>	ponderibus nidi ramos levat arboris altae
<ov. met. 15.405>	fertque pius cunasque suas patriumque sepulcrum,
<ov. met. 15.406>	perque leves auras Hyperionis urbe potitus
<ov. met. 15.407>	ante fores sacras Hyperionis aede reponit.
<ov. met. 15.408>	Si tamen est aliquid mirae novitatis in istis,
<ov. met. 15.409>	alternare vices et quae modo femina tergo
<ov. met. 15.410>	passa marem est, nunc esse marem miremur hyaenam;
<ov. met. 15.411>	id quoque, quod ventis animal nutritur et aura,
<ov. met. 15.412>	protinus adsimulat, tetigit quoscumque colores.
<ov. met. 15.413>	Victa racemifero lyncas dedit India Baccho:
<ov. met. 15.414>	e quibus, ut memorant, quidquid vesica remisit,
<ov. met. 15.415>	vertitur in lapides et congelat aere tacto.
<ov. met. 15.416>	Sic et curalium quo primum contigit auras
<ov. met. 15.417>	tempore, durescit: mollis fuit herba sub undis.
<ov. met. 15.418>	Desinet ante dies et in alto Phoebus anhelos
<ov. met. 15.419>	aequore tinget equos, quam consequar omnia verbis
<ov. met. 15.420>	in species translata novas: sic tempora verti
<ov. met. 15.421>	cernimus atque illas adsumere robora gentes,
<ov. met. 15.422>	concidere has. Sic magna fuit censuque virisque
<ov. met. 15.423>	perque decem potuit tantum dare sanguinis annos,
<ov. met. 15.424>	nunc humilis veteres tantummodo Troia ruinas
<ov. met. 15.425>	et pro divitiis tumulos ostendit avorum.
<ov. met. 15.426>	Clara fuit Sparte, magnae viguere Mycenae,
<ov. met. 15.427>	nec non et Cecropis nec non Amphionis arces:
<ov. met. 15.428>	vile solum Sparte est, altae cecidere Mycenae,
<ov. met. 15.429>	Oedipodioniae quid sunt, nisi nomina, Thebae?
<ov. met. 15.430>	Quid Pandioniae restant, nisi nomen, Athenae?
<ov. met. 15.431>	Nunc quoque Dardaniam fama est consurgere Romam,
<ov. met. 15.432>	Appenninigenae quae proxima Thybridis undis
<ov. met. 15.433>	mole sub ingenti rerum fundamina ponit:
<ov. met. 15.434>	haec igitur formam crescendo mutat et olim
<ov. met. 15.435>	immensi caput orbis erit. Sic dicere vates
<ov. met. 15.436>	faticinasque ferunt sortes quantumque recordor,
<ov. met. 15.437>	dixerat Aeneae, cum res Troiana labaret,
<ov. met. 15.438>	Priamides Helenus flenti dubioque salutis:
<ov. met. 15.439>	‘Nate dea, si nota satis praesagia nostrae
<ov. met. 15.440>	mentis habes, non tota cadet te sospite Troia!
<ov. met. 15.441>	Flamma tibi ferrumque dabunt iter: ibis et una
<ov. met. 15.442>	Pergama rapta feres, donec Troiaeque tibique
<ov. met. 15.443>	externum patrio contingat amicius arvum.
<ov. met. 15.444>	Urbem etiam cerno Phrygios debere nepotes,
<ov. met. 15.445>	quanta nec est nec erit nec visa prioribus annis.
<ov. met. 15.446>	Hanc alii proceres per saecula longa potentem,
<ov. met. 15.447>	sed dominam rerum de sanguine natus Iuli
<ov. met. 15.448>	efficiet; quo cum tellus erit usa, fruentur
<ov. met. 15.449>	aetheriae sedes, caelumque erit exitus illi.’
<ov. met. 15.450>	Haec Helenum cecinisse penatigero Aeneae
<ov. met. 15.451>	mente memor refero, cognataque moenia laetor
<ov. met. 15.452>	crescere et utiliter Phrygibus vicisse Pelasgos.
<ov. met. 15.453>	Ne tamen oblitis ad metam tendere longe
<ov. met. 15.454>	exspatiemur equis, caelum et quodcumque sub illo est,
<ov. met. 15.455>	inmutat formas tellusque et quidquid in illa est:
<ov. met. 15.456>	nos quoque, pars mundi, quoniam non corpora solum,
<ov. met. 15.457>	verum etiam volucres animae sumus inque ferinas
<ov. met. 15.458>	possumus ire domos pecudumque in corpora condi,
<ov. met. 15.459>	corpora, quae possunt animas habuisse parentum
<ov. met. 15.460>	aut fratrum aut aliquo iunctorum foedere nobis
<ov. met. 15.461>	aut hominum certe, tuta esse et honesta sinamus
<ov. met. 15.462>	neve Thyesteis cumulemus viscera mensis!
<ov. met. 15.463>	Quam male consuescit, quam se parat ille cruori
<ov. met. 15.464>	impius humano, vituli qui guttura cultro
<ov. met. 15.465>	rumpit et inmotas praebet mugitibus aures,
<ov. met. 15.466>	aut qui vagitus similes puerilibus haedum
<ov. met. 15.467>	edentem iugulare potest, aut alite vesci,
<ov. met. 15.468>	cui dedit ipse cibos! Quantum est, quod desit in istis
<ov. met. 15.469>	ad plenum facinus? Quo transitus inde paratur?
<ov. met. 15.470>	Bos aret aut mortem senioribus imputet annis,
<ov. met. 15.471>	horriferum contra borean ovis arma ministret,
<ov. met. 15.472>	ubera dent saturae manibus pressanda capellae!
<ov. met. 15.473>	Retia cum pedicis laqueosque artesque dolosas
<ov. met. 15.474>	tollite nec volucrem viscata fallite virga,
<ov. met. 15.475>	nec formidatis cervos includite pennis,
<ov. met. 15.476>	nec celate cibis uncos fallacibus hamos!
<ov. met. 15.477>	Perdite, siqua nocent, verum haec quoque perdite tantum:
<ov. met. 15.478>	ora vacent epulis alimentaque mitia carpant!”
<ov. met. 15.479>	Talibus atque aliis instructum pectora dictis
<ov. met. 15.480>	in patriam remeasse ferunt ultroque petitum
<ov. met. 15.481>	accepisse Numam populi Latiaris habenas.
<ov. met. 15.482>	Coniuge qui felix nympha ducibusque Camenis
<ov. met. 15.483>	sacrificos docuit ritus gentemque feroci
<ov. met. 15.484>	adsuetam bello pacis traduxit ad artes.
<ov. met. 15.485>	Qui postquam senior regnumque aevumque peregit,
<ov. met. 15.486>	exstinctum Latiaeque nurus populusque patresque
<ov. met. 15.487>	deflevere Numam; nam coniunx urbe relicta
<ov. met. 15.488>	vallis Aricinae densis latet abdita silvis
<ov. met. 15.489>	sacraque Oresteae gemitu questuque Dianae
<ov. met. 15.490>	impedit: a! quotiens nymphae nemorisque lacusque,
<ov. met. 15.491>	ne faceret, monuere et consolantia verba
<ov. met. 15.492>	dixerunt. Quotiens flenti Theseius heros
<ov. met. 15.493>	“siste modum!” dixit, “ne que enim fortuna querenda
<ov. met. 15.494>	sola tua est; similes aliorum respice casus:
<ov. met. 15.495>	mitius ista feres, utinamque exempla dolentem
<ov. met. 15.496>	non mea te possent relevare! Sed et mea possunt.
<ov. met. 15.497>	Fando aliquem Hippolytum vestras puto, contigit aures
<ov. met. 15.498>	credulitate patris, sceleratae fraude novercae
<ov. met. 15.499>	occubuisse neci: mirabere, vixque probabo,
<ov. met. 15.500>	sed tamen ille ego sum. Me Pasiphaeia quondam
<ov. met. 15.501>	temptatum frustra patrium temerare cubile,
<ov. met. 15.502>	quod voluit, voluisse, infelix crimine verso
<ov. met. 15.503>	(indiciine metu magis offensane repulsae?)
<ov. met. 15.504>	damnavit, meritumque nihil pater eicit urbe
<ov. met. 15.505>	hostilique caput prece detestatur euntis.
<ov. met. 15.506>	Pittheam profugo curru Troezena petebam,
<ov. met. 15.507>	iamque Corinthiaci carpebam litora ponti,
<ov. met. 15.508>	cum mare surrexit, cumulusque inmanis aquarum
<ov. met. 15.509>	in montis speciem curvari et crescere visus
<ov. met. 15.510>	et dare mugitus summoque cacumine findi.
<ov. met. 15.511>	Corniger hinc taurus ruptis expellitur undis,
<ov. met. 15.512>	pectoribusque tenus molles erectus in auras
<ov. met. 15.513>	naribus et patulo partem maris evomit ore.
<ov. met. 15.514>	Corda pavent comitum. Mihi mens interrita mansit
<ov. met. 15.515>	exsiliis contenta suis: cum colla feroces
<ov. met. 15.516>	ad freta convertunt adrectisque auribus horrent
<ov. met. 15.517>	quadrupedes monstrique metu turbantur et altis
<ov. met. 15.518>	praecipitant currum scopulis; ego ducere vana
<ov. met. 15.519>	frena manu spumis albentibus oblita luctor
<ov. met. 15.520>	et retro lentas tendo resupinus habenas.
<ov. met. 15.521>	Nec vires tamen has rabies superasset equorum.
<ov. met. 15.522>	ni rota, perpetuum qua circumvertitur axem,
<ov. met. 15.523>	stipitis occursu fracta ac disiecta fuisset.
<ov. met. 15.524>	Excutior curru, lorisque tenentibus artus
<ov. met. 15.525>	viscera viva trahi nervosque in stipe teneri,
<ov. met. 15.526>	membra rapi partim, partim reprensa relinqui,
<ov. met. 15.527>	ossa gravem dare fracta sonum fessamque videres
<ov. met. 15.528>	exhalari animam nullasque in corpore partes,
<ov. met. 15.529>	noscere quas posses; unumque erat omnia vulnus.
<ov. met. 15.530>	Num potes aut audes cladi componere nostrae,
<ov. met. 15.531>	nympha, tuam? Vidi quoque luce carentia regna
<ov. met. 15.532>	et lacerum fovi Phlegethontide corpus in unda,
<ov. met. 15.533>	nec nisi Apollineae valido medicamine prolis
<ov. met. 15.534>	reddita vita foret; quam postquam fortibus herbis
<ov. met. 15.535>	atque ope Paeonia Dite indignante recepi,
<ov. met. 15.536>	tum mihi, ne praesens augerem muneris huius
<ov. met. 15.537>	invidiam, densas obiecit Cynthia nubes,
<ov. met. 15.538>	utque forem tutus possemque impune videri,
<ov. met. 15.539>	addidit aetatem nec cognoscenda reliquit
<ov. met. 15.540>	ora mihi Cretenque diu dubitavit habendam
<ov. met. 15.541>	traderet an Delon: Delo Creteque relictis
<ov. met. 15.542>	hic posuit nomenque simul, quod possit equorum
<ov. met. 15.543>	admonuisse, iubet deponere, ‘qui’ que ‘fuisti
<ov. met. 15.544>	Hippolytus’ dixit, ‘nunc idem Virbius esto!’
<ov. met. 15.545>	Hoc nemus inde colo, de disque minoribus unus
<ov. met. 15.546>	numine sub dominae lateo atque accenseor illi.”
<ov. met. 15.547>	Non tamen Egeriae luctus aliena levare
<ov. met. 15.548>	damna valent, montisque iacens radicibus imis
<ov. met. 15.549>	liquitur in lacrimas, donec pietate dolentis
<ov. met. 15.550>	mota soror Phoebi gelidum de corpore fontem
<ov. met. 15.551>	fecit et aeternas artus tenuavit in undas.
<ov. met. 15.552>	Et nymphas tetigit nova res, et Amazone natus
<ov. met. 15.553>	haud aliter stupuit, quam cum Tyrrhenus arator
<ov. met. 15.554>	fatalem glaebam mediis adspexit in arvis
<ov. met. 15.555>	sponte sua primum nulloque agitante moveri,
<ov. met. 15.556>	sumere mox hominis terraeque amittere formam
<ov. met. 15.557>	oraque venturis aperire recentia fatis
<ov. met. 15.558>	(indigenae dixere Tagen, qui primus Etruscam
<ov. met. 15.559>	edocuit gentem casus aperire futuros);
<ov. met. 15.560>	utve Palatinis haerentem collibus olim
<ov. met. 15.561>	cum subito vidit frondescere Romulus hastam,
<ov. met. 15.562>	quae radice nova, non ferro stabat adacto
<ov. met. 15.563>	et iam non telum, sed lenti viminis arbor
<ov. met. 15.564>	non exspectatas dabat admirantibus umbras;
<ov. met. 15.565>	aut sua fluminea cum vidit Cipus in unda
<ov. met. 15.566>	cornua (vidit enim) falsamque in imagine credens
<ov. met. 15.567>	esse fidem, digitis ad frontem saepe relatis,
<ov. met. 15.568>	quae vidit, tetigit, nec iam sua lumina damnans
<ov. met. 15.569>	restitit, ut victor domito veniebat ab hoste,
<ov. met. 15.570>	ad caelumque manus et eodem lumina tollens
<ov. met. 15.571>	“quiquid” ait, “superi, monstro portenditur isto,
<ov. met. 15.572>	seu laetum est, patriae laetum populoque Quirini,
<ov. met. 15.573>	sive minax, mihi sit!” viridique e caespite factas
<ov. met. 15.574>	placat odoratis herbosas ignibus aras
<ov. met. 15.575>	vinaque dat pateris mactatarumque bidentum,
<ov. met. 15.576>	quid sibi significent, trepidantia consulit exta.
<ov. met. 15.577>	Quae simul adspexit Tyrrhenae gentis haruspex,
<ov. met. 15.578>	magna quidem rerum molimina vidit in illis,
<ov. met. 15.579>	non manifesta tamen. Cum vero sustulit acre
<ov. met. 15.580>	a pecudis fibris ad Cipi cornua lumen,
<ov. met. 15.581>	“rex” ait, “o salve! Tibi enim, tibi, Cipe, tuisque
<ov. met. 15.582>	hic locus et Latiae parebunt cornibus arces.
<ov. met. 15.583>	Tu modo rumpe moras portasque intrare patentes
<ov. met. 15.584>	adpropera! sic fata iubent; namque urbe receptus
<ov. met. 15.585>	rex eris et sceptro tutus potiere perenni.”
<ov. met. 15.586>	Rettulit ille pedem torvamque a moenibus urbis
<ov. met. 15.587>	avertens faciem “procul a! procul omina” dixit
<ov. met. 15.588>	“talia di pellant! Multoque ego iustius aevum
<ov. met. 15.589>	exsul agam, quam me videant Capitolia regem!”
<ov. met. 15.590>	Dixit et extemplo populumque gravemque senatum
<ov. met. 15.591>	convocat, ante tamen pacali cornua lauro
<ov. met. 15.592>	velat; et aggeribus factis a milite forti
<ov. met. 15.593>	insistit priscosque deos e more precatus
<ov. met. 15.594>	“est” ait “hic unus, quem vos nisi pellitis urbe,
<ov. met. 15.595>	rex erit. Is qui sit, signo, non nomine dicam:
<ov. met. 15.596>	cornua fronte gerit. Quem vobis indicat augur,
<ov. met. 15.597>	si Romam intrarit, famularia iura daturum.
<ov. met. 15.598>	Ille quidem potuit portas inrumpere apertas,
<ov. met. 15.599>	sed nos obstitimus, quamvis coniunctior illo
<ov. met. 15.600>	nemo mihi est. Vos urbe virum prohibete, Quirites,
<ov. met. 15.601>	vel, si dignus erit, gravibus vincite catenis,
<ov. met. 15.602>	aut finite metum fatalis morte tyranni!”
<ov. met. 15.603>	Qualia succinctis, ubi trux insibilat eurus,
<ov. met. 15.604>	murmura pinetis fiunt, aut qualia fluctus
<ov. met. 15.605>	aequorei faciunt, siquis procul audiat illos,
<ov. met. 15.606>	tale sonat populus; sed per confusa frementis
<ov. met. 15.607>	verba tamen vulgi vox eminet una “quis ille est?”,
<ov. met. 15.608>	et spectant frontes praedictaque cornua quaerunt.
<ov. met. 15.609>	Rursus ad hos Cipus “quem poscitis” inquit, “habetis”
<ov. met. 15.610>	et dempta capiti, populo prohibente, corona
<ov. met. 15.611>	exhibuit gemino praesignia tempora cornu.
<ov. met. 15.612>	Demisere oculos omnes gemitumque dedere
<ov. met. 15.613>	atque illud meritis clarum (quis credere possit?)
<ov. met. 15.614>	inviti videre caput; nec honore carere
<ov. met. 15.615>	ulterius passi, festam imposuere coronam.
<ov. met. 15.616>	At proceres, quoniam muros intrare vetaris,
<ov. met. 15.617>	ruris honorati tantum tibi, Cipe, dedere,
<ov. met. 15.618>	quantum depresso subiectis bubus aratro
<ov. met. 15.619>	complecti posses ad finem lucis ab ortu,
<ov. met. 15.620>	cornuaque aeratis miram referentia formam
<ov. met. 15.621>	postibus insculpunt, longum mansura per aevum.
<ov. met. 15.622>	Pandite nunc, Musae, praesentia numina vatum
<ov. met. 15.623>	(scitis enim, nec vos fallit spatiosa vetustas,)
<ov. met. 15.624>	unde Coroniden circumflua Thybridis alti
<ov. met. 15.625>	insula Romuleae sacris adiecerit urbis.
<ov. met. 15.626>	Dira lues quondam Latias vitiaverat auras,
<ov. met. 15.627>	pallidaque exsangui squalebant corpora morbo.
<ov. met. 15.628>	Funeribus fessi postquam mortalia cernunt
<ov. met. 15.629>	temptamenta nihil, nihil artes posse medentum,
<ov. met. 15.630>	auxilium caeleste petunt mediamque tenentes
<ov. met. 15.631>	orbis humum Delphos adeunt, oracula Phoebi,
<ov. met. 15.632>	utque salutifera miseris succurrere rebus
<ov. met. 15.633>	sorte velit tantaeque urbis mala finiat, orant:
<ov. met. 15.634>	et locus et laurus et, quas habet ipse, pharetras
<ov. met. 15.635>	intremuere simul, cortinaque reddidit imo
<ov. met. 15.636>	hanc adyto vocem pavefactaque pectora movit:
<ov. met. 15.637>	“Quod petis hinc, propiore loco, Romane, petisses,
<ov. met. 15.638>	et pete nunc propiore loco! nec Apolline vobis,
<ov. met. 15.639>	qui minuat luctus, opus est, sed Apolline nato.
<ov. met. 15.640>	Ite bonis avibus prolemque accersite nostram!”
<ov. met. 15.641>	Iussa dei prudens postquam accepere senatus,
<ov. met. 15.642>	quam colat, explorant, iuvenis Phoebeius urbem,
<ov. met. 15.643>	quique petant ventis Epidauria litora mittunt.
<ov. met. 15.644>	Quae simul incurva missi tetigere carina,
<ov. met. 15.645>	concilium Graiosque patres adiere, darentque,
<ov. met. 15.646>	oravere, deum, qui praesens funera gentis
<ov. met. 15.647>	finiat Ausoniae: certas ita dicere sortes.
<ov. met. 15.648>	Dissidet et variat sententia, parsque negandum
<ov. met. 15.649>	non putat auxilium, multi retinere suamque
<ov. met. 15.650>	non emittere opem nec numina tradere suadent:
<ov. met. 15.651>	dum dubitant, seram pepulere crepuscula lucem,
<ov. met. 15.652>	umbraque telluris tenebras induxerat orbi,
<ov. met. 15.653>	cum deus in somnis opifer consistere visus
<ov. met. 15.654>	ante tuum, Romane, torum, sed qualis in aede
<ov. met. 15.655>	esse solet, baculumque tenens agreste sinistra
<ov. met. 15.656>	caesariem longae dextra deducere barbae
<ov. met. 15.657>	et placido tales emittere pectore voces:
<ov. met. 15.658>	“Pone metus! Veniam simulacraque nostra relinquam.
<ov. met. 15.659>	Hunc modo serpentem, baculum qui nexibus ambit,
<ov. met. 15.660>	perspice et usque nota visu, ut cognoscere possis!
<ov. met. 15.661>	Vertar in hunc, sed maior ero tantusque videbor,
<ov. met. 15.662>	in quantum verti caelestia corpora debent.”
<ov. met. 15.663>	Extemplo cum voce deus, cum voce deoque
<ov. met. 15.664>	somnus abit, somnique fugam lux alma secuta est.
<ov. met. 15.665>	Postera sidereos aurora fugaverat ignes:
<ov. met. 15.666>	incerti, quid agant, proceres ad templa petiti
<ov. met. 15.667>	perveniunt operosa dei, quaque ipse morari
<ov. met. 15.668>	sede velit, signis caelestibus indicet, orant.
<ov. met. 15.669>	Vix bene desierant, cum cristis aureus altis
<ov. met. 15.670>	in serpente deus praenuntia sibila misit
<ov. met. 15.671>	adventuque suo signumque arasque foresque
<ov. met. 15.672>	marmoreumque solum fastigiaque aurea movit
<ov. met. 15.673>	pectoribusque tenus media sublimis in aede
<ov. met. 15.674>	constitit atque oculos circumtulit igne micantes.
<ov. met. 15.675>	Territa turba pavet. Cognovit numina castos
<ov. met. 15.676>	evinctus vitta crines albente sacerdos:
<ov. met. 15.677>	“En deus est deus est! Animis linguisque favete,
<ov. met. 15.678>	quisquis ades!” dixit. “Sis, o pulcherrime, visus
<ov. met. 15.679>	utiliter populosque iuves tua sacra colentes !”
<ov. met. 15.680>	Quisquis adest, visum venerantur numen, et omnes
<ov. met. 15.681>	verba sacerdotis referunt geminata piumque
<ov. met. 15.682>	Aeneadae praestant et mente et voce favorem.
<ov. met. 15.683>	Adnuit his motisque deus rata pignora cristis
<ov. met. 15.684>	et repetita dedit vibrata sibila lingua.
<ov. met. 15.685>	Tum gradibus nitidis delabitur oraque retro
<ov. met. 15.686>	flectit et antiquas abiturus respicit aras
<ov. met. 15.687>	adsuetasque domos habitataque templa salutat.
<ov. met. 15.688>	Inde per iniectis adopertam floribus ingens
<ov. met. 15.689>	serpit humum flectitque sinus mediamque per urbem
<ov. met. 15.690>	tendit ad incurvo munitos aggere portus.
<ov. met. 15.691>	Restitit hic agmenque suum turbaeque sequentis
<ov. met. 15.692>	officium placido visus dimittere vultu
<ov. met. 15.693>	corpus in Ausonia posuit rate: numinis illa
<ov. met. 15.694>	sensit onus, pressa estque dei gravitate carina;
<ov. met. 15.695>	Aeneadae gaudent caesoque in litore tauro
<ov. met. 15.696>	torta coronatae solvunt retinacula navis.
<ov. met. 15.697>	Impulerat levis aura ratem: deus eminet alte,
<ov. met. 15.698>	impositaque premens puppim cervice recurvam
<ov. met. 15.699>	caeruleas despectat aquas modicisque per aequor
<ov. met. 15.700>	Ionium zephyris sextae Pallantidos ortu
<ov. met. 15.701>	Italiam tenuit praeterque Lacinia templo
<ov. met. 15.702>	nobilitata deae Scylaceaque litora fertur;
<ov. met. 15.703>	linquit Iapygiam laevisque Amphrisia remis
<ov. met. 15.704>	saxa fugit, dextra praerupta Celennia parte,
<ov. met. 15.705>	Romethiumque legit Caulonaque Naryciamque,
<ov. met. 15.706>	evincitque fretum Siculique angusta Pelori
<ov. met. 15.707>	Hippotadaeque domos regis Temesesque metalla,
<ov. met. 15.708>	Leucosiamque petit tepidique rosaria Paesti.
<ov. met. 15.709>	Inde legit Capreas promunturiumque Minervae
<ov. met. 15.710>	et Surrentino generosos palmite colles
<ov. met. 15.711>	Herculeamque urbem Stabiasque et in otia natam
<ov. met. 15.712>	Parthenopen et ab hac Cumaeae templa Sibyllae.
<ov. met. 15.713>	Hinc calidi fontes lentisciferumque tenetur
<ov. met. 15.714>	Liternum multamque trahens sub gurgite harenam
<ov. met. 15.715>	Volturnus niveisque frequens Sinuessa columbis
<ov. met. 15.716>	Minturnaeque graves et quam tumulavit alumnus
<ov. met. 15.717>	Antiphataeque domus Trachasque obsessa palude
<ov. met. 15.718>	et tellus Circaea et spissi litoris Antium.
<ov. met. 15.719>	Huc ubi veliferam nautae advertere carinam
<ov. met. 15.720>	(asper enim iam pontus erat), deus explicat orbes
<ov. met. 15.721>	perque sinus crebros et magna volumina labens
<ov. met. 15.722>	templa parentis init flavum tangentia litus.
<ov. met. 15.723>	Aequore placato patrias Epidaurius aras
<ov. met. 15.724>	linquit et hospitio iuncti sibi numinis usus
<ov. met. 15.725>	litoream tractu squamae crepitantis harenam
<ov. met. 15.726>	sulcat et innixus moderamine navis in alta
<ov. met. 15.727>	puppe caput posuit, donec Castrumque sacrasque
<ov. met. 15.728>	Lavini sedes Tiberinaque ad ostia venit.
<ov. met. 15.729>	Huc omnis populi passim matrumque patrumque
<ov. met. 15.730>	obvia turba ruit, quaeque ignes, Troica, servant,
<ov. met. 15.731>	Vesta, tuos, laetoque deum clamore salutant.
<ov. met. 15.732>	Quaque per adversas navis cita ducitur undas,
<ov. met. 15.733>	tura super ripas aris ex ordine factis
<ov. met. 15.734>	parte ab utraque sonant et odorant aera fumis,
<ov. met. 15.735>	ictaque coniectos incalfacit hostia cultros.
<ov. met. 15.736>	Iamque caput rerum, Romanam intraverat urbem:
<ov. met. 15.737>	erigitur serpens summoque acclinia malo
<ov. met. 15.738>	colla movet sedesque sibi circumspicit aptas.
<ov. met. 15.739>	Scinditur in geminas partes circumfluus amnis
<ov. met. 15.740>	(Insula nomen habet), laterumque a parte duorum
<ov. met. 15.741>	porrigit aequales media tellure lacertos.
<ov. met. 15.742>	Huc se de Latia pinu Phoebeius anguis
<ov. met. 15.743>	contulit et finem, specie caeleste resumpta,
<ov. met. 15.744>	luctibus imposuit venitque salutifer urbi.
<ov. met. 15.745>	Hic tamen accessit delubris advena nostris:
<ov. met. 15.746>	Caesar in urbe sua deus est; quem Marte togaque
<ov. met. 15.747>	praecipuum non bella magis finita triumphis
<ov. met. 15.748>	resque domi gestae properataque gloria rerum
<ov. met. 15.749>	in sidus vertere novum stellamque comantem,
<ov. met. 15.750>	quam sua progenies; neque enim de Caesaris actis
<ov. met. 15.751>	ullum maius opus, quam quod pater exstitit huius:
<ov. met. 15.752>	scilicet aequoreos plus est domuisse Britannos
<ov. met. 15.753>	perque papyriferi septemflua flumina Nili
<ov. met. 15.754>	victrices egisse rates Numidasque rebelles
<ov. met. 15.755>	Cinyphiumque Iubam Mithridateisque tumentem
<ov. met. 15.756>	nominibus Pontum populo adiecisse Quirini
<ov. met. 15.757>	et multos meruisse, aliquos egisse triumphos,
<ov. met. 15.758>	quam tantum genuisse virum? Quo praeside rerum
<ov. met. 15.759>	humano generi, superi, favistis abunde!
<ov. met. 15.760>	Ne foret hic igitur mortali semine cretus,
<ov. met. 15.761>	ille deus faciendus erat. Quod ut aurea vidit
<ov. met. 15.762>	Aeneae genetrix, vidit quoque triste parari
<ov. met. 15.763>	pontifici letum et coniurata arma moveri,
<ov. met. 15.764>	palluit et cunctis, ut cuique erat obvia, divis
<ov. met. 15.765>	“adspice” dicebat, “quanta mihi mole parentur
<ov. met. 15.766>	insidiae quantaque caput cum fraude petatur,
<ov. met. 15.767>	quod de Dardanio solum mihi restat Iulo.
<ov. met. 15.768>	Solane semper ero iustis exercita curis,
<ov. met. 15.769>	quam modo Tydidae Calydonia vulneret hasta,
<ov. met. 15.770>	nunc male defensae confundant moenia Troiae,
<ov. met. 15.771>	quae videam natum longis erroribus actum
<ov. met. 15.772>	iactarique freto sedesque intrare silentum
<ov. met. 15.773>	bellaque cum Turno gerere, aut, si vera fatemur,
<ov. met. 15.774>	cum Iunone magis? Quid nunc antiqua recordor
<ov. met. 15.775>	damna mei generis? Timor hic meminisse priorum
<ov. met. 15.776>	non sinit: en acui sceleratos cernitis enses?
<ov. met. 15.777>	Quos prohibete, precor, facinusque repellite, neve
<ov. met. 15.778>	caede sacerdotis flammas exstinguite Vestae!”
<ov. met. 15.779>	Talia nequiquam toto Venus anxia caelo
<ov. met. 15.780>	verba iacit superosque movet, qui rumpere quamquam
<ov. met. 15.781>	ferrea non possunt veterum decreta sororum,
<ov. met. 15.782>	signa tamen luctus dant haud incerta futuri.
<ov. met. 15.783>	Arma ferunt inter nigras crepitantia nubes
<ov. met. 15.784>	terribilesque tubas auditaque cornua caelo
<ov. met. 15.785>	praemonuisse nefas; solis quoque tristis imago
<ov. met. 15.786>	lurida sollicitis praebebat lumina terris.
<ov. met. 15.787>	Saepe faces visae mediis ardere sub astris,
<ov. met. 15.788>	saepe inter nimbos guttae cecidere cruentae.
<ov. met. 15.789>	Caerulus et vultum ferrugine Lucifer atra
<ov. met. 15.790>	sparsus erat, sparsi Lunares sanguine currus.
<ov. met. 15.791>	Tristia mille locis Stygius dedit omina bubo,
<ov. met. 15.792>	mille locis lacrimavit ebur, cantusque feruntur
<ov. met. 15.793>	auditi sanctis et verba minantia lucis.
<ov. met. 15.794>	Victima nulla litat magnosque instare tumultus
<ov. met. 15.795>	fibra monet, caesumque caput reperitur in extis.
<ov. met. 15.796>	Inque foro circumque domos et templa deorum
<ov. met. 15.797>	nocturnos ululasse canes umbrasque silentum
<ov. met. 15.798>	erravisse ferunt motamque tremoribus urbem.
<ov. met. 15.799>	Non tamen insidias venturaque vincere fata
<ov. met. 15.800>	praemonitus potuere deum, strictique feruntur
<ov. met. 15.801>	in templum gladii; neque enim locus ullus in urbe
<ov. met. 15.802>	ad facinus diramque placet nisi curia, caedem.
<ov. met. 15.803>	Tum vero Cytherea manu percussit utraque
<ov. met. 15.804>	pectus et Aeneaden molitur condere nube,
<ov. met. 15.805>	qua prius infesto Paris est ereptus Atridae
<ov. met. 15.806>	et Diomedeos Aeneas fugerat enses.
<ov. met. 15.807>	Talibus hanc genitor: “Sola insuperabile fatum,
<ov. met. 15.808>	nata, movere paras? Intres licet ipsa sororum
<ov. met. 15.809>	tecta trium: cernes illic molimine vasto
<ov. met. 15.810>	ex aere et solido rerum tabularia ferro,
<ov. met. 15.811>	quae neque concussum caeli neque fulminis iram
<ov. met. 15.812>	nec metuunt ullas tuta atque aeterna ruinas.
<ov. met. 15.813>	Invenies illic incisa adamante perenni
<ov. met. 15.814>	fata tui generis: legi ipse animoque notavi
<ov. met. 15.815>	et referam, ne sis etiamnum ignara futuri.
<ov. met. 15.816>	Hic sua complevit, pro quo, Cytherea, laboras,
<ov. met. 15.817>	tempora, perfectis, quos terrae debuit, annis.
<ov. met. 15.818>	Ut deus accedat caelo templisque colatur,
<ov. met. 15.819>	tu facies natusque suus, qui nominis heres
<ov. met. 15.820>	impositum feret unus onus caesique parentis
<ov. met. 15.821>	nos in bella suos fortissimus ultor habebit.
<ov. met. 15.822>	Illius auspiciis obsessae moenia pacem
<ov. met. 15.823>	victa petent Mutinae, Pharsalia sentiet illum.
<ov. met. 15.824>	Emathiique iterum madefient caede Philippi,
<ov. met. 15.825>	et magnum Siculis nomen superabitur undis,
<ov. met. 15.826>	Romanique ducis coniunx Aegyptia taedae
<ov. met. 15.827>	non bene fisa cadet, frustraque erit illa minata,
<ov. met. 15.828>	servitura suo Capitolia nostra Canopo.
<ov. met. 15.829>	Quid tibi barbariem, gentesque ab utroque iacentes
<ov. met. 15.830>	oceano numerem? Quodcumque habitabile tellus
<ov. met. 15.831>	sustinet, huius erit: pontus quoque serviet illi!
<ov. met. 15.832>	Pace data terris animum ad civilia vertet
<ov. met. 15.833>	iura suum legesque feret iustissimus auctor
<ov. met. 15.834>	exemploque suo mores reget inque futuri
<ov. met. 15.835>	temporis aetatem venturorumque nepotum
<ov. met. 15.836>	prospiciens prolem sancta de coniuge natam
<ov. met. 15.837>	ferre simul nomenque suum curasque iubebit,
<ov. met. 15.838>	nec nisi cum senior Pylios aequaverit annos,
<ov. met. 15.839>	aetherias sedes cognataque sidera tanget.
<ov. met. 15.840>	Hanc animam interea caeso de corpore raptam
<ov. met. 15.841>	fac iubar, ut semper Capitolia nostra forumque
<ov. met. 15.842>	divus ab excelsa prospectet Iulius aede.”
<ov. met. 15.843>	Vix ea fatus erat, media cum sede senatus
<ov. met. 15.844>	constitit alma Venus, nulli cernenda, suique
<ov. met. 15.845>	Caesaris eripuit membris neque in aera solvi
<ov. met. 15.846>	passa recentem animam caelestibus intulit astris.
<ov. met. 15.847>	Dumque tulit, lumen capere atque ignescere sensit
<ov. met. 15.848>	emisitque sinu: luna volat altius illa,
<ov. met. 15.849>	flammiferumque trahens spatioso limite crinem
<ov. met. 15.850>	stella micat natique videns bene facta fatetur
<ov. met. 15.851>	esse suis maiora et vinci gaudet ab illo.
<ov. met. 15.852>	Hic sua praeferri quamquam vetat acta paternis,
<ov. met. 15.853>	libera fama tamen nullisque obnoxia iussis
<ov. met. 15.854>	invitum praefert unaque in parte repugnat:
<ov. met. 15.855>	sic magnus cedit titulis Agamemnonis Atreus,
<ov. met. 15.856>	Aegea sic Theseus, sic Pelea vicit Achilles;
<ov. met. 15.857>	denique, ut exemplis ipsos aequantibus utar,
<ov. met. 15.858>	sic et Saturnus minor est Iove: Iuppiter arces
<ov. met. 15.859>	temperat aetherias et mundi regna triformis,
<ov. met. 15.860>	terra sub Augusto est; pater est et rector uterque.
<ov. met. 15.861>	Di, precor, Aeneae comites, quibus ensis et ignis
<ov. met. 15.862>	cesserunt, dique Indigetes genitorque Quirine
<ov. met. 15.863>	urbis et invicti genitor Gradive Quirini,
<ov. met. 15.864>	Vestaque Caesareos inter sacrata penates,
<ov. met. 15.865>	et cum Caesarea tu, Phoebe domestice, Vesta,
<ov. met. 15.866>	quique tenes altus Tarpeias Iuppiter arces,
<ov. met. 15.867>	quosque alios vati fas appellare piumque est:
<ov. met. 15.868>	tarda sit illa dies et nostro serior aevo,
<ov. met. 15.869>	qua caput Augustum, quem temperat, orbe relicto
<ov. met. 15.870>	accedat caelo faveatque precantibus absens!
<ov. met. 15.871>	Iamque opus exegi, quod nec Iovis ira nec ignis
<ov. met. 15.872>	nec poterit ferrum nec edax abolere vetustas.
<ov. met. 15.873>	Cum volet, illa dies, quae nil nisi corporis huius
<ov. met. 15.874>	ius habet, incerti spatium mihi finiat aevi:
<ov. met. 15.875>	parte tamen meliore mei super alta perennis
<ov. met. 15.876>	astra ferar, nomenque erit indelebile nostrum,
<ov. met. 15.877>	quaque patet domitis Romana potentia terris,
<ov. met. 15.878>	ore legar populi, perque omnia saecula fama,
<ov. met. 15.879>	siquid habent veri vatum praesagia, vivam.
