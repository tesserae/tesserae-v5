<cicero_pseudo. 20> Neque piguit quaerere cur ego P. Crassi domum emissem, cum tu vetus villae dominus sis cuius paulo ante fuerat Caesar? Modo, inquam, patrimonio non comesso, sed devorato, quibus rationibus repente factus es tam adfluens et tam beatus? Nam quis te faceret heredem, quem ne amicum quidem suum satis honestum quisquam sibi ducit nisi similis ac par tui?
At hercules, egregia facta maiorum tuorum te extollunt; quorum sive tu similis es sive illi tui, nihil ad omnium scelus ac nequitiam addi potest. Verum, ut opinor, honores tui te faciunt insolentem. 
